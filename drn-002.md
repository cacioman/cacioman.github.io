# Frascati segnalazioni  
### della serie "con tutta la freschezza del banco frigo"  

![](https://live.staticflickr.com/65535/52417535379_c561155568_c.jpg "Frascati - passeggiata")  

dalla pagina Facebook di “Frascati Segnalazioni” leggo che parecchi cittadini hanno segnalato la stranezza dell’arrivo del treno alla stazione di Frascati: fischiava insolitamente per tutto l’ultimo tratto della salita, diciamo dal cimitero in su, dal curvone sotto via Brigida Postorino, ai Frati e pure sul ponticello della rotonda dell'ospedale. Nessuno si spiegava quel fischio che generava una sorta di inquietudine, specie adesso con tutte queste cose che stanno succedendo…  
Scorrendo i commenti al post molti confermano il fischio, la forte inquietudine e pure i tempi che stiamo passando che pensavamo che era passata ‘a nuttata e invece… eh no! dillo a me!..   
Andando però più avanti, giù giù in fondo ai commenti, uno spiega bene il mistero: in un primo momento anche lui e il fratello, con cui stava lavorando forse in un laboratorio o un’officina, si erano allarmati e avevano così lasciato gli attrezzi per sporsi a controllare, come da un terrazzino o similari, non specificava. In quel modo erano riusciti a vedere che sui binari c’era un cane che li risaliva di corsa con dietro il Roma-Frascati che lo incalzava fischiando per toglierselo da davanti, non potendo fermarsi in salita perché altrimenti poi avrebbe stentato a ripartire, e il cane, completamente nel panico e tutto scoordinato, non scartava dalla massicciata ma correva solo in avanti, sempre più allucinato, arrivando in questo modo fino alla stazione.  
Direi che dalla pandemia a oggi è stato tutto un periodo abbastanza così: matto e disperatissimo.   


---    
[about me](https://about.me/cacioman) - [con tutta la freschezza del banco frigo](drn-000.md)  

