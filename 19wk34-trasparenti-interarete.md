# trasparenti  

#### della serie “intera rete” - wk36 2018  
![](/interarete082.png "Colosseo")   

Il 46 risale i tornanti delle mura vaticane lento e fuori giri. Batte un gran sole ma dentro siamo in pochi e pure con l'aria condizionata. Salgono delle signore Rom: due paciose sui cinquanta, una sui trenta, smilza e nervosa e una ragazza adolescente, ma vestita come una coattella qualsiasi. Ci sono anche tre razzini con le magliette da Superman. Sono i figli della smilza, scatenatissimi: urlano, corrono, saltano ovunque e si appendono agli appositi sostegni. Un macello. La smilza allenta pure qualche sberla ma poco convinta.   
I ragazzini si infilano tra i tubi di sostengno dell'obliteratrice sopra la gobba della ruota anteriore. Trovano che lì si forma come un'angusta sediola e subito se la litigano a pieni polmoni. Spunta però un'altra Rom, una vecchina tutta grinze, che scalza i tre nipoti e con una certa agilità si siede al loro posto. Ora è lì che chiacchera con le altre ciondolando soddisfatta le gambette.  
Le tre pesti riprendono subito a schiamazzare in lungo e in largo. La madre ne acchiappa uno, il più piccolo e scatenato, e prova a distralo col bimbo di una carrozzina. È quello di una signora taciturna, espressione seria, salita da poco. "Lo vedi?" gli dice in italiano "svegli il bimbo che dorme?" e chiede alla  signora taciturna se può mostarlo al figlio-peste (che ora tace e sembra pure interessato). La signora taciturna non risponde ma con uno scatto gli copre la visuale mettendo sulla culla un suo foulard. La smilza è indignata. Molla il figlio-peste, si piazza davanti alla culla sedendosi in uno dei passeggini che hanno con loro e con aria da provocatoria dice: "Tu non sei italiana, tu sei straniera, tu sei rumena. Si vede che sei rumena". L'altra sbianca. La smilza insiste soddisfatta, due tre volte e l'altra allora sbotta: "Io non sono rumena. Non ti devi da interessare. Questa è la mia figlia. Io non voglio che vedi la mia figlia!" Quel *LA* di *la mia figlia* e l'accento dell'Est però la tradiscono: se non è rumena sarà moldava.
Sul 46 ora siamo tutti tesi per 'ste due e non badiamo neanche più alle nostre borse e portafogli. Ma quelle la finiscono lì: la tribù Rom scende poco dopo perchè la ragazza adolescente ha dei capogiro mentre la signora taciturna continua a tenere il suo foulard sopra carrozzina come se fosse per via dell'aria condizionata.  
Nel 46 torna la calma. Solo due persone sembrano non essersi accorte di nulla: uno è un seminarista tutto azzimato (che continua a leggere un suo libricino), l'altro è l'autista del 46. Per tutto il tragitto ha guidato con lo sguardo perso davanti a sé, gomito appoggiato sul cruscotto e mano sulla bocchetta dell'aria condizionata. Fa i gesti come per asgiugarsela ma con strane movenze sistematiche e cicliche: apre prima le dita una ad una come a contare, poi muove a scatti il polso (sopra e sotto, di qua e di là), poi chiude tutte le dita una ad una e quindi rinizia ancora tutto da capo. lo fa per tutto il viaggio. Imperterrito. E a me un po' mi ipnotizza.    
  

---  
[home](/interarete.md) 
