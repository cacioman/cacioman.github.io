# guardare gru che crescono
### della serie "village photography" - feb25

![](https://i.postimg.cc/hvjWHj6T/IMG-20250807-WA0013.jpg "Sebach - foto di Federico Cianciaruso")  

Qui, in ogni ogni paese spuntano sempre quattro-cinque gru dai cantieri della ricostruzione del sisma. Velocemente ti fai una cultura in gru. Ci sono quelle a cuspide (le classiche gru che conoscono tutti, con una torre traliccio a formare una croce col braccio di carico e dalla cui cima partono una serie di tiranti di raccordo), poi le cosiddette *top flat* (semplicemente non hanno la punta, il traliccio si incrocia a T col braccio di carico; sono più facili da montare ma lavorano con carichi più leggeri) infine le gru automontanti (si tratta di piccole gru che hanno integrato un sistemi di trasporto a traino e si aprono in altezza come se fossero dei trasformer; si usano nei centri storici dove l'altezza massima di lavoro non è elevata o dove c'è poco spazio).   
Per il basamento di una gru di solito scavano una buca quadrata di quattro metri di lato e profonda un paio. Dentro ci costruiscono un reticolo fitto di tondini di ferro che poi vanno a riempire di calcestruzzo. Scodellate e scodellate di calcestruzzo fino a farlo diventare un blocco di cemento armato di una trentina di metri cubi. Lasciano fuori solo 4 spuntoni di acciaio, sono quelli ai quali imbullonare la gru.  
E' a questo punto che arrivano quelli del noleggio gru: una squadra di operai specializzati con vari camion di tralicci, bracci meccanici telescopici, altri contrappesi di cemento e tutto il resto. Sembrano tipo personaggi PlayMobil: camion tirati lucido, tute in ordine, espressioni soddisfatte. In un paio di giorni chiudono la partita.   
  
Incontro una di queste squadre che ha appena iniziato il montaggio e sta imbullonando  delle grosse travi in acciaio a doppio T sul basamento di cemento armato. C'è un silenzio sacro interrotto solo dai *clack* dell'Hasselblad e dai penetranti *biip* di sicurezza del braccio meccanico.  
  
Il capo squadra è un uomo sui trentacinque, espressione simpatica. Lo fotografo alla maniera di [Italians di Giancarlo Rado](https://flic.kr/s/aHsj2eyctm): piano americano, sguardo in macchina, montagne sullo sfondo, espressione consapevole. Non basta ma è un buon inizio.  
Lui e la sua squadra sono molto contenti che li stia fotografando, lui anzi mi incoraggia: "Poi ci mettiamo d'accordo" mi dice. Ma no dai, è tutto gratuito, io seguo un altro flusso: faccio foto, stampo foto, consegnato foto. Che poi sarebbe [il metodo Giancarlo Rado](https://youtu.be/i10KCTjHu88?feature=shared&t=1415) anche se lui, il maestro, è più zen e filosofico.  
Insiste. E' un hobby, spiego, se fosse un lavoro mi passerebbe subito la voglia di farlo. Sembra accettarlo di più ma ho l'impressione che ora mi scambi per uno di quelli che guardano i cantieri (il che in un certo senso è vero anche questo).   

---  

![](https://i.postimg.cc/x8TVYJHg/20240422-165320.jpg "Tione, trasporto cemento")   

![](https://i.postimg.cc/MKCB3Hnx/f47267b7-f9c3-44a1-ab60-df5f721e9efd.jpg "Tione, trasporto cemento")       

![](https://i.postimg.cc/Gt7wpLxR/20240422-165259.jpg "Tione, trasporto cemento") 

![](https://i.postimg.cc/Qx95q1x0/20241209-105938.jpg "Tione, montano la base della gru")     

![](https://i.postimg.cc/h43TxpgX/20241209-105917-1.jpg "Tione, operai del montaggio gru")   

![](https://i.postimg.cc/Rh8tBVG7/20241209-105506.jpg "Tione, autoarticolato")   

![](https://i.postimg.cc/j2F0KTY9/IMG-20250807-WA0007.jpg "Sebach - foto di Federico Cianciaruso")   

---  
[about me](https://about.me/cacioman)  
