# sirene
### della serie "a casa" - wk12 2020   

![](https://drive.google.com/uc?id=1WE8IEmYU5eytOKzf6YS6A-rfeCJOH59t "Frascati - Fontana Vecchia")  

Ciccio ha sempre ululato alle sirene delle ambulanze. E' più forte di lui, come le sente arrivare mette il muso in su e lancia un verso disperato: "AAAUUUuuu!!! AAAUUUuuu!!! AAAUUUuuu!!!" .  
L'effetto è abbastanza comico: un volpino bianco (con una vezzosa coda a pennacchio) che nel frastuono di un'ambulanza si mette a fare il lupo della steppa (preciso uguale a quelli dei documentari TV coi fiati illuminati dal controluce della luna artica).  
Ma per Ciccio c'è poco da ridere, è serissimo e smette solo quando l'ambulanza è veramente lontana. Poi mi guarda. Non cerca un'intesa: sa che solo lui può capire.   
Adesso, col silenzio che c'è in questi giorni, le sere che sembrano tutte delle notti artiche. Le ambulanze si sentono arrivare già da lontanissimo e vanno tutte a palla per via delle strade sgombre. In un attimo arrivano assordanti e nella confusione non raccapezzo neanche se portano o meno qualcuno, dove vanno e per quale patologia e se *quella* patologia.    
Ciccio a queste ambulanze fa dei super ululati (e a me sembra la cosa più giusta da fare).  

---  
[home](/index.md) - [about me](/aboutme.md)   
