# mangiare, bere, uomo, donna

[![](https://live.staticflickr.com/65535/51792974963_19b8336833_c.jpg "barberino - menù")](https://flic.kr/s/aHBqjzwAJ2)  

Nutrirsi è una cosa seria. Quando è l’ora, il che può essere in ogni momento, i Controcanto non li trovi mai impreparati: sanno già se si va in un locale (prenotato e certificato da amici)  o se bisogna mettere in piedi qualcosa al volo (anche con fornelletto accroccato nel B&B). Qui sfoderano grande efficienza collettivistica, tipo cacciatori-raccoglitori: quelli che accudiscono la capanna trovano pentole e stoviglie, quelli che procacciano il cibo recuperano dei pacchi di pasta rimasti in macchina dall’ultima replica di Sarzana (“che ancora ce stanno?! Daje!”).  
Ovviamente ognuno c’ha le sue specifiche fisse alimentari sulle quali però nessuno altro mette bocca. Non è una forma di rispetto o di quieto vivere, è praticità: semplificare il percorso critico. Così poco dopo si quaglia: un menù vegano a “la fonte del maiale” servito in veranda (perchè abbiamo dei *vax-riluttanti*) con anche taglieri, due pizze per celiaci (il celiaco è uno solo, l’altro lo fa perché sono “più leggere”) e un’altra pizza *gourmet* fatta con la fesa di tacchino che però una volta mangiata “non dico che sia cattiva ma sarebbe da chiedergli cosa cazzo ci trovano di tanto speciale che costi dodici euro!..”. Comunitariamente ci si convince di lasciar perder (al limite solo se il cameriere chiede com'è andata: a domanda rispondo).   
Del resto i gestori li adorano sempre e pure i camerieri invece di snervarsi per i loro *con la panna a parte* li trattano subito da vecchi clienti.  
La mia ovviamente è solo invidia: dopo dieci anni di caffè quotidiano al Trombetta di Roma Termini, passo ancora sotto traccia o al limite come massimo dell’attenzione mi chiedono “al vetro dotto’?” (“al vetro” a me?!).  

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
