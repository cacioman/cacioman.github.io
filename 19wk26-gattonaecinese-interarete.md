# gattona e cinese  

#### della serie “intera rete” - wk25 2018
![](https://live.staticflickr.com/65535/49138058863_04a9290e4e_z.jpg "Roma Termini - via Giolitti") 

Al bancone di un bar dietro la stazione Tuscolana, un bar poco bazzicato che sembra un bar qualsiasi, trovo un cinese semplicemente perfetto: tirato a lucido, gentilissimo, ottimo italiano, molto veloce, nessuna propensione all'ammiccamento. La padrona sta alla cassa. E' la classica gattona romana, curatissima e indolente. Anche lei perfetta, nel suo genere.  
Entra un tipo sui quarantacinque-cinquanta, un ex giovane scapestrato parecchio imbolsito, tutto ciancicato, giacca a vento fuori moda e molto sporca, capelli anche. Si direbbe uno con qualche trascorso di alcolismo. Forse neanche troppo trascorso. Il cinese ha come un impercettibile sussulto, ma lo noto solo io.  
"Volevo delle sigarette" chiede il pulcione. La signora con un bel gesto lento, allarga il braccio e gli indica lo scaffaletto dei tabacchi alle sue spalle e che solo ora sembra apparire, come d'incanto. Il pulcione si sente in dovere di fare l'esperto: "Da quello che vedo direi che la cosa migliore è un pacchetto di Chesterfield".  Silenzio. "Sì, Chesterfield" conferma convinto. La signora mollemente prende il pacchetto. Lui paga tirando fuori delle banconote tutte ammappazzate  in fondo la tasca. La gattona calmissima, attende che lui gliele stiri davanti.  
Come il pulcione va via, gattona e cinese riprendono le loro posizioni originarie come facessero parte di un presepe meccanico a grandezza naturale.  
Quando me ne vado via, chiudo con una certa attenzione la porta a vetri della loro teca.  

---  
[home](/interarete.md)   
