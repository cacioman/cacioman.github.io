# Tor Marancia

#### della serie “intera rete” - wk12 2018  
![](/interarete059.png "Metro B - manine")    

Sul 671 trovo un disadattatone sui cinquanta che sta in piedi ricurvo su una signora anziana. Lei sta seduta rigida in uno di quei posti per invalidi rialzati, tipo a tronetto.  Sarà la madre, penso.  
Sicuramente è la madre: ora c'è lui che quasi l'abbraccia da sopra parlandole fitto fitto nell'orecchio. E' un lungo racconto, bisbigliato e incomprensibile, che però lei sembra non ascoltare continuando a guardare fisso in avanti, senza espressione.   
Lui conclude quasi ad alta voce e in modo ben intellegibile: "Pensa alla madre che si ritrova con quel figlio così!.. Eh?"
Lei non reagisce . Lui glielo ripete un altro paio di volte: "Pensa alla madre... con un figlio così!.." Lei niente.   
Lui insiste ancora e finalmente lei gli risponde secca: "E tu che ne sai?!"  
Io intanto mi faccio largo per scendere alla prossima.

---  
[home](/interarete.md) 