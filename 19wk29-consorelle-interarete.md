# consorelle 

#### della serie "intera rete" - wk06 18  
![](/interarete045.png "Ciampino - twins")   

Sul treno accanto a me si siede una suorina vestita di bianco, secca secca, diafana, quasi trasparente. E' giovane ma non bella, sorriso cavallino, forse francese. Da una borsa molto anonima le scivolano fuori dei vecchi libri con le copertine consumate e scolorite.  
A me però tutto 'sto candore non m'imbambola: questa, con quel sorriso disarmante, ci mette un attimo a dirti cose terribili, tipo che i *contronatura* se la sono cercata.  
Mentre la osservo la suorina mi prende di contropiede e chiede proprio a me il telefonino in prestito. Il suo (mi mostra un modello antichissimo) s'è scarico e ora dovrebbe avvertire le consorelle che ha perso il treno da Roma Termini, scende a Ciampino e prenderà quello per Velletri che viene da Tiburina. Non conoscevo queste alchimie.    
Certo, nessun problema rispondo ma con un sorrisetto maligno le chiedo se si ricorda il numero da chiamare o se è rimasto anche quello nella rubrica del telefonino scarico? Lei non nota il tono di sufficienza e dalla borsa tira fuori un quaderno, antichissimo anche quello, con tutti i suoi numeri. Sono tantissimi e tutti in bella calligrafia.       
Chiama le consorelle un po' di volte ma non le rispondono. Arriviamo a Ciampino, lei dovrebbe scendere e mi chiede di avvertire io le sue consorelle. Io?! Sì, tra poco la richiameranno loro. Va bene rispondo ma di chi devo dire? Esita. "Dica di Suor Vite, sorella Vite." Vite? "Sì." Sorella?! "Sì". A me *sorella* mica mi sconfinfera...       
Appena ripartiti mi chiamano. Sono le consorelle. E' sempre una voce giovane ma sud americana, meno suoresca e più diffidente. Il telefono prende poco e devo scandire ad alta voce "SO-REL-LA VI-TE" un paio di volte. A quel punto inciafruglio pure.  
La sud americana allora incalza. E quando parte sorella Vite? Non lo so. Quando l'ha vista? Cinque minuti fa. E quando arriverebbe? Non so neanche questo e sento di dovermi giustificare: "non prendo mai quel treno, non conosco quella coincidenza, io prendo solo quello per Frascati!.."  
Alla sud americana allora gli parte una leggera risata. Cambia tono: dice che fino a cinque minuti fa in effetti erano impegnate, facevano esercizi spirituali, pregavano (ah!..), sorella Vite arriva tardi? ma tanto che fa? aspetteremo sorella Vite per mangiare, grazie dell'aiuto e buona serata.
E io mi sento un po' tipo carezza del papa buono.     


---  
[home](/interarete.md)