# la settimana  
### consuntivo settimanale  

![](https://drive.google.com/uc?id=1ZSpIWft0z6gJwlBOvIUe-6n3cd2syHid "Roma - Scavo Archeologico")  

**prospettive** - wk02 2020  
Palermo. A la Favorita prendo il 614 insieme a un tipo sui quaranta, smandrappato e mezzo sdentato. Deve essere uno che di cose ne ha viste, non tutte legalissime. Due fermate dopo sale un ragazzo sulla ventina, capelli doppio taglio, abbastanza tamarro. Saluta lo sdentato con la familiarità del *guancia a guancia*. Dall'accento lo sdentato si direbbe di Napoli. Il ragazzo invece parla poco ed è sicuramente di Palermo. Lo sdentato fa discorsi da fratello maggiore: dice che bisogna studiare, che il ragazzo è ancora giovane e ce la può fare, è meglio se studia. "Qui non c'è niente" dice "Niente." e suggerisce l'alberghiero: diplomarsi e poi andare via. Il ragazzo annuisce poco convinto, più per compiare: sì, sì, lui studia, come no. Sì, sì, certo, anche lui vuole andare via: vorrebbe andare a Napoli.  
"A Napoli?!" replica contorcendosi lo sdentato "Ma quale Napoli!... devi andare più su ...". "Rroma?!" Chiede il ragazzo. "Ma no Roma... oltre Roma, più su, oltre oltre..." ma non gli viene nessun posto e quei dei gesti ampi nel vuoto e verso l'alto sembrano indicare il mondo dei cessati spiriti.  
E' stata una settimana così: dalle nuove (ma incerte) prospettive.   

**ordine e pulizia** - wk50 2019   
Policlinico di via Castro Pretorio, quando ci vado non si smentisce mai: sequenze di padiglioni dall'*art déco* al tripudio dell'alluminio anodizzato, camminamenti con tettoie pericolanti che si intersecano su piani sfalsati e direzioni tutte loro, strani personaggi ciondolanti in camici e divise tutte diverse ma tutte rattoppate, le ciabattacce sfondate con cui vanno in giro, scale in giù verso misteriosi sotterranei, indicazioni che fioriscono a stella come una pianta di agave (arrugginita), misteriosi cunicoli che si aprono all'improvviso, porticine, botole, comignoli fumanti, gatti guardinghi che compongono una via di mezzo tra un disegno di Escher e una tavola di Jacovitti.    
E' stata una settimana così: piuttosto svaccata.  

**vincerò** - wk49 2019   
Termini. Capotreno sui sessanta che sul marciapiede vuoto passeggia in attesa del verde. Occhio vigile, passo marziale. Percorre larghi cerchi pensosi e prima sommessamente, poi via via in crescendo, intona  "venceremos" degli Inti Illimani. Quando scatta il verde sta bello carico e dà il via suonando le ultime note col fischietto d'ordinanza (e a pieni gagliardissimi polmoni).   
E' stata una settimana così: di lotta e di governo.    

**tra donne**  - wk47 2019    
Metro A. Mattina presto. Entra una badante, tipo indiana, con una signora anzianissima e va dritta a cercarle una sistemazione. Non ci sono però più posti liberi: sono stati quasi tutti occupati da uomini che trafficano col telefonino. A ben guardare ne è rimasto uno con una ragazza (ma che dorme profondamente). L'indiana la punta subito anche se per svegliarla deve quasi scuoterla. La ragazza apre gli occhi, capisce la situazione e cede il posto alla vecchia, poi si appoggia mezza impampanita ad una parete. Intanto il resto del vagone segue tutta la vicenda ma in tralice (e da un altro universo parallelo).  
E' stata una settimana così: abbastanza sullo gnorri.   

**raccontarsela** - wk46 2019   
A Milano, in giro per la città ma anche in Metro nei bar o nei musei, ci è capitato di imbatterci in queste coppie sui trenta-quaranta, specie etero, che si fanno grandi effusioni, che si stringono in abbracci intensi e lunghissimi, che si lanciano in sguardi rapiti all'infinito (e oltre). Cose insomma sopra le righe che sembrano per lo più studiate e drammatizzate a beneficio dei passanti: vari *remake* di soldatini che partono per il fronte occidentale o di Lare e dottor Zivaghi (che però questa volta finalmente si ritrovano).    
Deve essere un fenomeno in fase calante perché poi nessuno per strada se li fila più e anche io, che di solito fotografo qualsiasi cosa si muova all'orizzonte, mi guardo bene a dargli corda.  
E' stata tutta una settimana così: di tanta fatica per nulla.    

**spumeggiante**  - wk45 2019  
Appena ripartiti, neanche due metri dopo la fermata, il 766 riapre la porta davanti per far salire al volo una ragazza che da dentro vedevamo accorrerci incontro trafelatissima. E' una ragazza molto carina, sorridente e piccolina, sui vent'anni. Una signora che sta seduta sul sedile davanti appena sale le dice con un sorriso ammiccante le dice che l'autista ha fatto bene a farla salire perché  "è veramente molto carina". La ragazza sorride imbarazzata (ma consapevole). In effetti è proprio così e subito mi domando se fossi stato io ad accorrere tutto ballonzolate e con l'occhio spento. Cosa avrebbe fatto l'*autista troll* ora alla guida, m'avrebbe asfalto o solo sfanculato?  
E' stata tutta una settimana così: abbastanza da vittimista.    

**italiano vero** - wk42 2019  
Tarda notte, semaforo tra Torre Spaccata e Tuscolana, il lavavetri è quasi invisibile. Fermi al rosso, si avvicina direttamente al finestrino come per chiedere qualcosa e scambiamo due chiacchiere. E' un tipo abbastanza allucinato: sorride molto, mi stringe più volte la mano per presentarsi, con un italiano assurdo dice che sta qui da ventitré anni (me lo  ribadisce più volte, insieme al suo nome). Dice che lui è "diBagladesh" e che ha due nazionalità (italiana e diBagladesh) mentre noi una sola, ah ah ah. Continua a divertirsi molto e farebbe anche simpatia se non fosse per quel sorriso mezzo allucinato a quell'ora di notte in quell'incrocio da Suburra.  
Molto soddisfatto dice che quest'anno ha anche votato. Vuole stupirci. Hai votato?! E per chi hai votato? "Il voto è segreto!" replica lui. Un perfetto italiano! dico e quello mi fa una risata di gran soddisfazione, poi scatta il verde.   
E' stata tutta una settimana così: da italiano vero.  

**pedalini** - wk42 2019      
Attraverso lo stradone sotto le mura aureliane. Di solito qui le macchine scendono giù a palla ma oggi non c'è nessuno. Fa solo un gran caldo. Arrivato quasi sul marciapiede dall'altra parte, mi passa davanti una ragazza sud americana sui trentacinque, piccoletta, piacente, sguardo perso. La ragazza cammina pian pianino tenendosi sotto il sole, appena fuori dalla linea d'ombra e via via più in mezzo alla strada. Si è tolta i sandali, delle *decoltè* rosse fiammanti tacco dodici che porta in mano, e cammina con dei brutti calzini di spugna grigia, mezzo sfrangiati per l'usura. Le dondola pure il passo per via dei piedi un po' a papera. Se la cava lo stesso.  
E' stata tutta una settimana così: in leggera (ma preoccupante) deriva autolesionista.  

**nero più nero** - wk41 2019   
Roma Termini. Galleria lato Giolitti, più o meno altezza tabellone partenze-arrivi. C'è gente di tutti i tipi: turisti spaesati, stranieri scalcinati, tipi equivoci, altri loschi, altri solo svaccati. Tutta gente che magari sta ferma anche per poco ma sembra darsi il cambio con altri tipi uguali a loro: l'effetto è di avere davanti dei gruppi omogenei e stanziali.  
In questo smandrappato consesso umano, spunta improvvisamente un giovane carabiniere nero. Altissimo, portamento elegante, divisa che gli cade a pennello. Una specie di Sidney Poitier.  Non fa servizio a Termini, è di passaggio e in pochi secondi, passo risoluto, guadagna l'uscita girando intorno lo sguardo con un'espressione raggelante e un po' schifata.   
E' stata tutta una settimana così: dall'alto in basso.   

**sprofondi** - wk40 2019  
Metro C, stazione San Giovanni. Una quindicina di persone se ne stanno ordinatamente in fila davanti alla famosa macchinetta che converte un tot di bottiglie di plastica in biglietti della Metro. Tra loro anche un paio di *homeless* seduti su un loro panchetto, vogliono convertire delle grosse buste di bottiglie già schiacciate. L'amministrazione comunale ne è molto orgogliosa.  
Andando avanti la stazione prende più l'aspetto di un'area museale: luci basse, teche con reperti antichi e pannelli didattici (ancora imbattuta la capacità di sintesi dei quadri dell'espansione romana, quelli messi dal Duce su via dell'Impero). Dopo i tornelli, sulle pareti si può apprezzare anche un'interessantissima scala graduata: scendendo indica di quanto si va indietro nel passato (medio evo, età imperiale, età repubblicana, preistoria, ecc.). Deve essere una cosa estremamente istruttiva, specie se vai in Metro ogni giorno.  
Nella Metro C i treni sono senza pilota. Arrivano e partono ad orari molto precisi: esattamente un treno ogni tredici minuti. In confronto, la vecchia e puzzolente Metro B è un Freccia Rossa. In ogni caso sono fortunato: la prossima partenza è solo tra due minuti. A ripensarci già uscendo dalle scale mobili dalla Metro A c'era gente che allungava il collo per avvistare il prima possibile il tabellone partenze della Metro C e non perdere l'opportunità. Ora, con solo due minuti di *slot* a disposizione, sono molte le persone che prendono a correre e in poco tempo la frenesia si diffonde a valanga. Io che sto a metà scala mi volto indietro. In un cupo rimbombo vedo franarmi addosso tutti: signore con le sporte, strappone coi tacchi, giovani aitanti e pure pensionati mezzi sciancati. Tutti che corrono giù a balzelloni matti e disperatissimi. Incomincio a farlo anche io.  
La Metro C è stata progettata per operare molto in profondità ed evitare così eventuali reperti Romani, quelli antichi. Noi reperti moderni invece ci evitano selezionandoci più sulla tenuta fisica: dopo un primo scalone ne troviamo ancora un altro, ancora più lungo. Ci buttiamo subito a capofitto. Mi stupisce che qui non ci sia un incidente al giorno. Forse aveva proprio ragione *LVI*: siamo un popolo superiore.  
Alcuni ragazzi mi scavalcano due gradini alla volta. Provo a imitarli. Per poco non mi ammazzo. Almeno mi sarei estinto nel posto giusto: tra i dinosauri. Mi sono infatti convinto che siamo scesi talmente tanto che saremo arrivati al mesozoico se non al carbonifero (dove un tempo vivevano anche le bottigliette che di sopra stanno raccogliendo così diligentemente).  
Il treno poi lo troviamo ancora ma è stracolmo. Pazientemente ci disponiamo tutti in coda per schiacciarci dentro da soli, uno alla volta (e senza biglietto in regalo ogni tot).  
E' stata tutta una settimana così: abbastanza antropozoica.  

**brexiter, I suppose**  - wk39 2019  
Pomeriggio estivo. Ha appena smesso di fare un caldo boia. Cammino su un lato desolato della Colombo, dopo il PalaEur, direzione mare.  
In mezzo al marciapiede, posizione interlocutoria, c'è un signore anziano, espressione spersa, vestito di tutto punto in tela leggera, berretto compreso. A guardarlo meglio è piuttosto scalcagnato e quando provo ad interagire, lui cerca di spiegarsi ma sbiascica un inglese incomprensibile. Deve essere un turista di sua maestà che ha preso una botta di caldo. Fa ancora qualche sforzo per spiegarsi, stringendo in mano dei fogli (un po' sbavati) e armeggiando col telefonino, ma poi rinuncia e, come infastidito da questa sua impotenza, si chiude in un mutismo ostile. Provo a farlo mettere all'ombra  ma si incaponisce sotto una chiazza di sole. Lo lascio lì (anche se con un vaghissimo senso di colpa).  
Venti metri dopo vedo venirmi incontro una famigliola mussulmana: padre e madre sui cinquanta (lei col velo) e due ragazzi sui venti. Tutti e quattro alti, belli, molto eleganti. Sanno di gente coi soldi.  Devono venire dal Centro Commerciale EurRoma2. In Inghilterra così ne ho visti parecchi, con molti più pacchetti in mano però.  
D'istinto mi rivolgo al capofamiglia: "Excuse me sir, are you english?". "Yes, I am." risponde quello con una voce profonda e piacevolmente sorpresa: questa cosa che gli ho azzeccato la nazionalità deve aver fatto breccia. Allora col mio *fluent-si-fa-per-dire english* gli spiego, gesticolando il minimo solo per rispettare il *cliché* dell'italiano, che poco più avanti c'è un loro connazionale che ha bisogno d'aiuto ma che non riesco ad interpretare. Dicono che certo, ci vanno subito, ci pensano loro: roba da inglesi nel mondo. Mi ringraziano pure tantissimo anzi la signora, così capisco, mi ringrazia specificatamente per aver scelto proprio loro (l'alternativa in caso sarebbe stata il benzinaio della IP, ma questo non glielo faccio notare). E così io, che comunque mi guardo bene dall'accompagnarli dall'impampanito connazionale, me ne vado via bel bello sentendomi pure un po' tipo "Dottor Livingstone, I suppose".  
E' stata tutta una settimana così: a scaricabarile (con destrezza).  

**minosse indi** - wk38 2019  
All'isola ecologica trovo quasi sempre un pachistano sui quaranta, segaligno, molto serio. Sta in mezzo al piazzalone intorno a cui si affacciano le bocche dei puzzolentissimi vasconi di "umido", "indifferenziato", "sfalci&frasche", "metallo" e via così. Lui controlla che quello che esce dai nostri portabagagli finisca dritto dritto nei vasconi giusti.  
Guanti verde brillante, tuta bianca portata con un certo stile, piglio risolutivo, il pachistano in mezzo a quella confusione sembra più un cardiochirurgo in reparto. Ogni tanto fulmina qualcuno con frasi lapidarie: "cartone va con carta", "plastica dura no è plastica", "mattonelle no è per qua, è per *smorzo*". Io chiedo sempre prima ma siccome a me l'autorità mi scatena la terza persona ("senta scusi") vedo che poi mi guarda sempre con un po' di sospetto.  
Sabato ho buttato una pentola per la pasta. Era una vecchia pentola che aveva pure perso un manico e in sua corrispondenza c'erano rimasti due forellini che, messi a tre quarti d'altezza, spiscettavano immancabilmente una persistente goccina d'acqua di cottura. Incapaci di ripararla, dopo anni, ci eravamo decisi a buttarla. Vascone "metallo".  
Quando però ripasso davanti davanti al vascone "metallo" vedo il pachistano che traffica con un bastone, una specie di artiglio fatto da lui. Arpiona la pentola e la recupera. Gli chiedo se m'ero sbagiato e se la pentola andava messa in un altro vascone. No, dice il pachistano, il vascone va bene ma la pentola era ancora buona. Gli spiego la cosa dei buchini. Esamina la pentola, i due buchini, mi guarda giusto un secondo (e senza espressione), poi mi dice che sta mettendo da parte un po' di cose per dei ragazzi africani che gli hanno chiesto una mano. A loro anche una pentola così va benissimo e la appoggia insieme ad altre robe che ha raccolto. Ci stanno: un passeggino blu, una bicicletta rosa per bambine, uno sgabello da bar con la seduta tipo sedile di trattore, delle racchette da tennis marca Decathlon e un comodino da letto in finto stile. 
E' stata tutta una settimana così: da figli di papà.  

**croce del sub** - wk35 2019   
a fine estate penso sempre al meccanico della mia 500 (quella storica). Dice che lui ai bei tempi lavora all'ultimo autogrill sulla Napoli-Roma prima del raccordo (era quando ancora non c'era la bretella San Cesareo - Fiano e tutti quelli che venivano dal Sud dovevano passare da li).   
Dice che al controesodo, gli arrivavano da riparare solo gomme sfasciate. Erano quelle di macchine stracariche di ragazzini e vettovaglie che magari la ruota gli si era solo sgonfiata ma poi andandoci così per chilometri l'avevano distrutta. Spessissimo manco avevano i soldi, giusto quelli per autostrada, benzina e un paio di caffè.  
Il mio meccanico allora faceva sempre credito, voleva solo un pegno da riscattare con successivo un vaglia postale. Il pegno che gli davano era sempre una collanina d'oro, di quelle da battesimo, all'epoca ancora andavano. Di solito se la toglieva il capofamiglia e gliela dava dopo un bacetto rituale.  
Dice che in tanti anni nessuno gli ha mai mandato i soldi per il riscatto di quelle collanine e così ne ha collezionate parecchie. Non sapendo bene che farci le ha fuse e c'ha fatto fare un bel crocione (una cosa artistica, dice lui). Fatalità, la prima volta che c'è andato al mare e si è fatto il bagno con 'sto crocione immergendosi a testa in giù, il crocione tanto pesava che gli è scivolato dal collo ed è finito in un posto inaccessibile proprio in mezzo agli scogli. Lui lo vedeva luccicare bello nuovo, c'ha provato in mille modi ma non c'era verso di riprenderselo. Ha dovuto lasciarlo la, davanti a un granchio incuriosito per tanta ostinazione.  
E' stata una settimana così: tutta buoni propositi.  


**binario 18**  - wk25 2019 
La mattina arriviamo al binario 18 di Roma Termini. E' uno di quei binari abbandonati a quattrocento metri dalla stazione vera e propria. Accanto ci sono gli altri due binari sfigati: il 15 e il 20bis. Proprio quando arriviamo noi, al 20bis c'è sempre in partenza un treno per Capobasso col suo capotreno che, fischietto in bocca, un po' traguarda il semaforo e un po' controlla come stanno messi i ritardatari. Noi che intanto risaliamo in senso contrario, i ritardatari li vediamo tutti che si dipanano, a venti metri gli uni dagli altri, per tutto il rettifilo della linea gialla. Stanno come fotografati in una catena evolutiva al contrario. Davanti gli *homo sapiens* di corsa, dietro gli ostinati neanderthal e poi ancora altre specie mezze-umane curve al giogo dei loro valigioni. Di questi in tempo non ne arriva nessuno. Loro lo sanno ma insistono uguale.  
E' stata tutta una settimana così: di avvilenti, disperatissimi e inutili sforzi. 

**tre a zonzo** - wk24 2019  
Sul trenino per Frascati sale una famigliola: un adolescente lentigginoso dalle incredibili orecchie a sventola e due mamme ciccione. Devono essere inglesi. Le mamme sbuffano come mantici per via dei quattrocento metri di corsa disperata che con bagagli e tutto hanno fatto da in fondo a Termini fino a quaggiù al binario 18. Il ragazzo ovviamente le sfotte ma c'ha poco da scoattare se solo si guardasse gli enormi padiglioni ormai rosso sangue.  
E' stata tutta una settimana così: nella norma.   

**San Paolo**  - wk#23 2019  
Mi sono accorto che il barbone, quello che sta sempre mezzo rintontonito all'ingresso della Metro San Paolo, ora s'è un po' rivitalizzato a vendere delle cose sue. Le mette su una scatola di cartone rovesciata. All'inizio erano cose veramente improbabili (tipo un mandarino, una mela e una banana un po' macchiata: uno, uno e uno) ma poi c'ho visto delle scarpe da donna usate, sia sandali che con la zeppa, massimo tre-quattro paia ma ben esposte e valorizzate. Ieri c'ho beccato pure una signora che se le provava. Una signora nera sui cinquanta, ben vestita, che si rammaricava che di non trovare il numero suo e lui la guardava come dire "doveva passare prima...".   
E' stata tutta una settimana così: dal grande impulso commerciale.  

**sturmtruppen**  - wk07 2019  
Davanti a noi, sul pendio del Tuscolo che dà sui laghi, c'è una famigliola romana in gita fuoriporta. Si tratta di: un uomo e una donna sui trentacinque (segnaligni e mezzi storti, sicuramente fratello e sorella), i figli di questi (tutti tra i cinque-dieci anni, tranne uno che gattona appena) e i relativi due consorti (un'italiana e un palestrato alla Mastrolindo, forse moldavo o ucraino). Con loro c'è anche Teo un barboncino bianco eccitatissimo da tutto quello spazio aperto.  
Mastrolindo insiste per non fermarsi e proseguire fino alla collinetta della Croce. Gli altri tre adulti nicchiano. Lui allora prova a convincere i ragazzi. Il cognato, ormai sdraiato sull'erba, commenta: "Costanti', guarda che mo chiamo il telefono azzurro!.." ma la moglie del forzuto è più benevola: "Amo' vai, vai così smetti de rompe li cojoni e io me fumo 'na bella sigaretta".
Mastrolido, inscalfibile, organizza subito un plotone con relativi gradi: "Tu sei il responsabile di Teo", "Tu sei il responsabile del bastone". Mentre si allontanano in fila indiana lo si sente dire: "Non fate i taliani: non buttate niente a terra". Ai ragazzini questo cimento militaresco piace e pure Teo approva abbaiando entusiasta.  
Noi intanto guardiamo il panorama (che da qui è bellissimo e arriva fino al mare) mentre il bimbo piccolo bruca in santa pace l'erba del prato. 
E' stata una settimana così: sovranista.  

**reparto di elite** - week #03 2019   
Su un sentiero tra Colle di Fuori e Rocca Priora, in un tratto abbastanza antropizzato, mi si para davanti un militare in mimetica e mi punta addosso il suo un fucile d'assalto. Mi blocco. Anche Ciccio, il prode cane cagasotto, rimane interdetto ma quello grida "Luce rossa! Luce rossa!" : è solo uno di quelli che giocano a spararsi.  
Del resto c'è chi la domenica si traveste da reparto d'elite e chi si traveste da piccolo esploratore (come me che poi non sono neanche tanto piccolo come sploratore). 
Col tizio del reparto di *elitè* ci scambiamo anche due parole. E' pure una personcina a modo e lo sono anche i suoi compari che mano a mano escono fuori dal sottobosco dove s'erano perfettamente mimetizzati ("perfettamente" per me che non ci vedo). Se capitasse veramente, grosso e fesso come sono, sarei il primo ad essere impallinato. Bersaglio facile, lento e prevedibile, manco dieci punti ci vincerebbero.
"Siete tutti innocui vero?" chiedo comunque mezzo sfottente.
"Affermativo" rispondono quello prontamente. Ecco appunto.  
E' stata una settimana così: dai risvolti inquietanti.  

**dettato** - week#47 2018  
Treno del ritorno. Accanto a me c'è uno sui quaranta che telefona con delle grosse cuffie di colore indaco (tipo Beats). Ha l'espressione assente e guarda fisso sulla poltroncina davanti. Risponde solo a intervalli regolari, tipo ogni dieci secondi, scandendo singole parole con tono stentoreo (per via anche delle cuffie). Le parole sono: CONTRAZIONI, SPASMI, PERISTALTICI, PALPITAZIONI e un altro paio così. Mi ha ricordato di quando, appena laureato, ho fatto una selezione all'Italcable. Ci chiesero di scrivere in un minuto tutte le parole che iniziavano con la lettera "s". "Così, senza pensarci" dissero in tono leggero. Io ne scrissi subito una marea. Le prime tre, erano: sesso, sistole e sifilide. Mi sa sono bastate queste tre a fottermi.    
E' stata una settimana così: piena di ricordi imbarazzanti.  

**Marsala**  - wk46 2018  
A Termini la mattina, dopo il caffè con mia figlia da Trombetta, se poi mi metto fuori di fronte al flusso dell'uscita di via Marsala, oltre ai soliti personaggi (i due tassisti abusivi e un po' rattoppati, il trucissimo pistolero, il bangladese coi depliant, ecc.) vedo sempre venirmi incontro una coppia madre e figlio, lui sui venti-venticinque, lei sui cinquanta, alti e magri, molto simili. Lui è cieco: cammina curvo a braccetto della madre tenendo nell'altra mano, dritto a mezzaltezza, il bastone bianco. E' di quei ciechi con gli occhi sempre chiusi e l'espressione un po' trasognata. I due parlano fitto fitto e spesso se la ridono abbastanza in combutta per qualche battuta loro. Direzione la Sapienza, come un po' tutti.  
E' stata una settimana così: placidamente osservata da lungo fiume.  
 
**conciliazione** - wk45 2018  
Per sposarsi in chiesa senza corso prematrimoniale, dice che c'era una suora (dal nome sudamericano, tipo *suor Dolores*) che  vendeva i certificati di frequenza, falsi. Ti dava appuntamento a un bar di via della Conciliazione, seduta ad un tavolino lato Borgo. Stavano lei e una sua aiutante mezza handicappatona. Era lei che ti allungava il certificato uscendolo da una cassetina che teneva in braccio. La apriva a scatto: CLOCK. Preso il certificato, la suora con gesto brusco ti indicava di nuovo la cassettina perché ci buttassi dentro la busta coi soldi e l'handicappatona chiudeva subito (sempre col CLOCK). Suor Dolores non controllava neanche la busta ("sono onesta e mi fido degli altri") ma per tua sicurezza ti faceva vedere: la foto del prete che teneva il corso prematrimoniale (con nome, cognome e tutto), la foto dell'esterno della parrocchia (con nome, via e tutto) e pure la piantina della parrocchia così sapevi come raggiungere la aule se entravi dalla strada (ma questo serviva "solo in caso di controlli"). Funzionava sempre.  
E' stata tutta una settimana così: di grande conciliazione.  
 
**capannelle** - wk41 2018  
Arrivo a Capannelle (stazione) direzione Ciampino e di sotto sulla strada vedo un ragazzo che come si accorge del nostro treno parte a razzo per non perderlo. Fermo di partenza in stazione mi metto a traguardare l'uscita delle scale per vedere se ce la fa (tra varchi e passaggi mi sembra troppa strada per farcela).  
Quello invece spunta da un buco nella rete di confine subito oltre le scale: ha tagliato per uno sterro di erbacce bagnate, correndo alla saltafossi davanti alle scuderie dei cavalli da corsa. Ricorderebbe il canuccio bianco che ostinataente ricorre il treno quando nei [*Soliti ignoti*](https://www.youtube.com/watch?v=WGCvFTW0C08) vanno zona Capannelle (stazione) a parlare con Capannelle (personaggio).  
E' stata tutta una settimana così: cose inattese ma alla fine ricorrenti.  

**orsacchiottone**  - wk36 2018  
Dice che quando c'aveva tipo trent'anni s'era lasciato con la fidanzata storica del liceo. Così poi s'era trovato a lasciare anche tutti gli amici in comune e ora faceva comunella con un gruppo di sole donne, tutte lesbiche, ma tutte!  
Gli dicevano che lui era un modello Orsacchiottone (cicciottello, impacciato, un po' palloso) ma andava benissimo così: si lavava, non rompeva e gli faceva anche un sacco di tenerezza. Intanto però era le uniche a sbobbarselo anche nei giorni bui: lo schiodavano a forza da casa e se lo portavano al cinema, in vacanza e pure nei loro locali, tipo la Muccassassina. A lui andava bene: conosceva posti nuovi e poi ci si chiacchierava di tutto, pure della Lazio.  
L'unica cosa è che quando poi la mattiva andava a scuola c'era sempre qualche suo studente che l'aveva incrociato alla Muccassassina e col sorrisetto allusivo gli diceva: "eh, professo', che ha combinato ieri sera?"  
Non è durata tantissimo: s'è fidanzato con una collega, ha chiuso con la Muccassassina e in finale pure agli studenti è un po' calato.   
E' stata tutta una settimana così: rientrata nei ranghi.  

**carnizzaro**  - wk35 2017  
A Palermo c'è il proprietario del B&B dove stiamo che viene tutte le mattine a colazione solo per chiacchierare coi clienti. Parla di tutto, da Messi ad Antonello da Messina e se necessario si lancia anche in francese o inglese. Il suo forte è la storia specie quella delle guerre mondiali.  
Come intercalare usa "Mi sono spiegato?" e ti guarda negli occhi. Il che per noi del continente, con quella sua calata sicula e tutti quei film sulla mafia, ha qualcosa di inquietante.  
Ma dura poco e lui riattacca subito: dice che al B&B ci sta poco, che ha un altro lavoro, anzi altri lavori, e che viaggia molto. Non sono viaggi di lavoro. Ad esempio va spesso a Madrid per la stagione delle corride, gli piacciono molto le corride. La fa tutta in macchina, quasi una sola tirata da Palermo a Madrid. Non gli pesa: ha una macchina comoda, coi sedili in pelle.    
Dice che è perché gli piacciono gli spettacoli cruenti e "infatti" (sic) "sa che lavoro faccio?".  Vorrei rispondere "il carnizzaro", parola che ho appena imparato, non lo faccio, meglio. "Sono ginecologo" dice e mi guarda per gustarsi la nostra sorpresa, che io enfatizzo, poi guardandosi le mani aggiunge : "pensi che questa mattina ho già operato!.."  . E io indietreggio.  
Chi sa se questa cosa delle corride la dice anche alle sue clienti. Del resto è proprio quello che una vorrebbe sentirsi dire dal ginecologo: che gli piacciono gli spettacoli cruenti. Salutiamo, senza stretta di mano.
E' stata tutta una settimana così: rosso sangue.  

---   
[home](/index.md) - [about me](/aboutme.md)   
