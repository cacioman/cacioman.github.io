# grand final

[![](https://live.staticflickr.com/65535/51791908897_11f8806d29_c.jpg "barberino - esito")](https://flic.kr/s/aHBqjzwAJ2)   

Alla fine arriva il giorno concordato per recitare una “prima ante-prima” (senza scenografie e costumi) al gruppo che segue le residenze artistiche toscane.  
Come gli atleti, i Controcanto sentono la *performance* e vanno meglio che in allenamento: quelli che non azzeccavano le entrate ora le azzeccano, chi parlavano piano ora usa il tono giusto, chi svagava ora rimane più concentrato, nessuno ammicca con nessuno e ognuno fa il suo.   
Che l’atmosfera sia diversa dal solito se ne accorge anche il *cane-sovranista*: è rimasto svaccato in mezzo al palco per tutte le prove (aprendo svogliatamente un occhio ma solo quando i Controcanto accennavano ad un scazzo, di quelli veri e non di quelli del copione) e ora prende a guaire dopo solo cinque minuti dall'inizio.  
Decido di trascinarlo via ma stiamo su un *golfo mistico* paiolato, a due metri sia di chi recita e di chi ascolta, tutto rimbomba e il *cane-sovranista* recalcitra. Il tempo mi si dilata: sembrava più facile. Provo ad incollarmelo ma con poca disinvoltura. In compenso siamo abbastanza silenziosi. Silenziosi e molto seri, una cosa alla Buster Keaton diciamo. Quando sembra fatta capisco che sugli scalini è buio, ci si vede poco, penso al mio corpaccione: se casco faccio un buco nel pavimento. Invece mi salvo. Usciamo fuori.  
Quando poi a fine spettacolo ci vengono a riprendere, dicono che è andata bene. Su come ho risolto col *cane-sovranista* sono addirittura benevoli (lo spettacolo deve essere andato  veramente bene!). Sì sì è andata bene: hanno avuto dei buoni riscontri, le osservazioni che hanno fatto erano ben indirizzate, in parte le sapevano anche loro, certo c’è ancora molto da aggiustare, da modificare, poi le scenografie, le musiche, hai voja!..   
Da qui in poi è così, lo vedo dagli spettacoli vecchi che ancora recitano: si continua sempre ad aggiustare e mettere a posto (e praticamente non si vede mai la parola “fine”).   

---   
[metodo controcanto](https://cacioman.github.io/controcanto000.html) - [about me](https://about.me/cacioman)

 
