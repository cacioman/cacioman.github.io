# rush finale  

#### della serie “intera rete” - wk16 2018  
<img src="https://drive.google.com/uc?id=1YhRSgrhf7D5Ntm_uenCH0ynUQ_rzASqP" alt="Roma Fiumicino - cecagna" width="400">  
<!--- interarete0008.png --->   

Stazione Roma Termini, ai binari dei treni regionali (ad esempio con destinazione Nettuno o meglio Minturno-Scauri), zona *testa binario* ad altezza motrice, orario serale intorno ai cinque minuti prima della prevista partenza. Ci si mette col treno alle spalle e lo sguardo rivolto alla stazione.    
Il treno all'apparenza sembra spiaggiato. La motrice fa un fischio sordo e il capotreno gli ciondola intorno un po' guardando l'ora, un po' traguardando il semaforo in fondo al lungo linea del binario.   
I passeggeri arrivano alla spicciolata: una coppia di suore africane saltellanti che ridono, due badanti del’est europa (una cicciona e una secca secca con le gambe a X), un militare, un altro militare più marziale del primo, un signore qualsiasi, due ragazze con ragazzo qualsiasi, un tizio che lavora coi computer, un nero in bicicletta, un ragazzo sdrucinato, uno con cravatta sui jeans, una strappona, uno che la sa lunga, un tamarro, e così via.  
Quando risuona l'annuncio *il treno tal dei tali è in partenza* chi arriva ha come una scossa impercettibile. Seguono i primi sguardi apprensivi e c'è anche chi  all'improvviso accelera il passo, prende a correre o si butta sull'obliteratrice. Molti però ostentano calma e sono capaci di farlo anche quando, ormai prossimi all'orario di partenza, sul tabellone compare un'allarmante luce lampeggiante.   
Siamo ai minuti di recupero: è quando l'orario di partenza è passato ma il capotreno ancora non fischia. Può durare anche parecchio ma è il *rompete le righe* generale: la corsa di chi arriva diventa scomposta, a tratti disperata.   
Improvvisamente il semaforo scatta al verde e il capotreno attacca a fischiare. Cedono i nervi. C'è anche chi grida qualcosa (tipo "ferma",  "ecco", "ohhh!").  Guardo gli ultimi e mi dico "questi non ce la fanno" e invece nonostante i fischi il treno non accenna a muoversi e loro entrano tutti.  
Passano altri secondi. Mi giro verso il treno e c'è ancora gente che traffica sulle porte, mi rigiro un momento dopo e trovo il binario completamente vuoto col treno fermo a porte chiuse e gli ultimissimi arrivati che hanno giusto il tempo di spingere il bottone di apertura (ormai disattivato), attendere inutilmente che le porte si aprano, guardare il capotreno (che gli evita lo sguardo) e smadonnare per essere rimasti fuori.   
Il treno parte con un che di supponente, tipo razzo per la luna: prima si muove impercettibilmente poi fila via convinto. Io a quel punto provo a cercarne un altro.   

---  
[home](/interarete.md)
