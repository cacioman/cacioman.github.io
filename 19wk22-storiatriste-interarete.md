# una storia triste  

#### della serie "intera rete" - wk15 2018
![](https://drive.google.com/uc?id=14xA5SLYAiGlvwPYeS7jF6JZzt3p1ZCp6 "Ciampino - scale") 
  
<!--- interarete007.png -->    

Da Muratella il treno parte quasi vuoto. A Villa Bonelli sale solo una signora sui trentacinque, si siede subito vicino ad un tizio già sul treno e che evidentemente conosce. 
"Com'è che il treno è così vuoto?" gli chiede direttamente, il tizio allarga le braccia "Boh...".
"Ecco allora vuol dire che oggi se è vuoto allora passa il controllore...  oh, dico: proprio oggi che non ho fatto il biglietto!.."
"Non hai pagato il biglietto?!"
Lei incomincia un po' sconnessa: "Senti, so' gli ultimi due giorni che lavoro non mi va di pagare pure il biglietto del treno e poi c'è che me so' fumata tutto. Che devo di', pagherò anche la multa... ma tanto non c'ho una lira, che pago? me so' fumata tutto. Tutto tutto."
Esce fuori che è stata appena licenziata e nessuno può farci più niente e che sono due giorni che va al lavoro e piange. "E' da 'sta mattina che piango!". Ha chiesto e richiesto alla sua capa ma anche quella non può farci niente, anzi butteranno fuori anche lei, la capa tant'è che oggi "il vecchiaccio" è arrivato con quella nuova, una giovane e secca con certe braccette brutte da topo: è quella che sostituirà la capa.   
No, c'è nessun problema su come fa il suo lavoro, se no da mo' che l'avevano tolta di mezzo a lei e la sua capa e comunque lei il suo lavoro lo faceva bene (e anche la sua capa).   
Oggi ha pianto tutto il giorno. "Tutto il giorno! Da 'stamattina!..". Non sa neanche come arrivare a fine mese: s'è già fumata i soldi pure della liquidazione e a fine mese ci sarebbe da riscattare gli ori che ha impegnato. "So' gli ori del pupo!..". Solo per quello ci vorrebbero duecento euro, "ma duecento euro 'ndo li trovo?"  
E' per questo che oggi ha deciso di rimanere senza soldi: calcola che con gli ultimi due euro s'è comprata un braccialetto da un marocchino ("te piace? carino ve'?") così da essere sicura di andare in giro proprio senza 'na lira.  
Adesso come logica sembra tornare anche a me.   
"No, il pupo sta da mamma"  
E' pure separata! meno male che c'ha mamma...   Lo penso io e dalla faccia deve pensarlo anche il tipo che sta seduto con la donna. Poi i due prendono a parlare del latte che lei prende in Sabina e che è tutta un'altra cosa e del fatto che non è ancora passato il controllore, anzi mi sa che non passa più.   
Speriamo.  

---  
[home](/interarete.md) 