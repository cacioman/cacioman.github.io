# pressati  

#### della serie “intera rete” - wk20 2018  
![](/interarete012.png "Roma Ostiense - ritardo")  

Roma Termini, sera. Il treno per Cassino ha cinquanta minuti di ritardo in partenza. Tutta una estenuante serie di annunci “parte sì”, “parte no” poi scatta qualcosa (forse un semaforo che cambia colore o dei movimenti più decisi del capotreno) e tutti capiscono che è la volta buona. Quelli scesi a fumare buttano la sigaretta, quelli curvi sul telefono si risvegliano. Tutti insieme risalgono sul treno e sulle porte si forma un tappo umano, compattato e cattivo. 
Da in fondo al binario arrivano di gran carriera due omaccioni panciuti ed espressione determinata. Con inattesa agilità, quella di chi sale e scende dalle impalcature edili, i due si aggrappano in qualche modo al tappo umano. Il tappo mugola, ondeggia ma fieramente resiste e li lascia per metà fuori.  
Spuntano due poliziotti. Sono poliziotti filosofi che si mettono pacatamente a spiegare ai due omaccioni che il treno è pieno e che loro devono scendere, "non si può procedere" ripetono più volte. Gli omaccioni manco li calcolano. I poliziotti si scambiano occhiate scocciate. Attimi di sospensione sul da farsi. Poi però le porte si chiudono inghiottendo dentro i due omaccioni e il treno parte senza neanche un singhiozzo. I poliziotti riprendono la loro ronda.     
Un signore rumeno (un tipo sui sessanta, viso scavato, alto un metro e mezzo che ha seguito la scena accanto a me) commenta indignato che da loro non funziona mica così. Ah no! Non capisco se si riferisca al ritardo in partenza, al vagone partito stracolmo, al tappo umano o alla negligenza dei poliziotti che non hanno manganellato e deportato nessuno. Forse l'ultima. Evito di approfondire, annuisco e me ne vado.   

---  
[home](/interarete.md)  