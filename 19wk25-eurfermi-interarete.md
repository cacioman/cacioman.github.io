# eur fermi  

#### della serie “in giro” - wk21 2018  
![](https://live.staticflickr.com/65535/49138556891_3fff34d078_z.jpg "Roma Fiumicino - manone")

Sopra la Metro Eur Fermi tira tutta un’altra atmosfera rispetto a quella di Eur Palasport, che pure sta solo a un chilometro dall'altra parte della Colombo. Di là professionisti e tipi azzimati dallo sguardo sicuro, se non losco. Di qua immigrati sgarupati e italiani spenti. Di là negozi ben tenuti, commesse carine. Di qua un mercatino di indiani che spolverano ossessivamente la loro merce (scarpe, occhiali, custodie del telefono) battendoci sopra dei piumini colorati (quelli che andavano ai tempi del *boom*) e poi capace che a una cert'ora passa anche un carretto col riso fumante, che c'ha quei loro odori speziatissimi, e il riso te lo vende a cartoccietti.  

Alla fermata dove partono i bus per Spinaceto, vedo un rumeno ubriaco che ciondola intorno ad una bottiglia di birra appoggiata sul marciapiede. Si guarda intorno, tentenna, scruta ancora l'orizzonte. Vuole sapere qualcosa. Evito di incrociare il suo sguardo. Quello intanto attacca bottone con due italiani sui trentacinque, due lenze, che come lo inquadrano subito lo scaricano.   
Il rumeno vorrebbe andare a Magliana ma senza prendere la Metro. La richiesta è strana: Magliana è a tre fermate di Metro e ci si arriva facilmente anche a piedi tagliando dritto per dritto verso l'obelisco. Forse quelli della Metro al rumeno lo hanno appena cacciato e ora, messo come sta, a piedi non è certo in grado di andare *dritto per dritto*. Nessuno se lo fila. Io continuo a non incrociare il suo sguardo.  

Arriva un ragazzetto mezzo rasta, con le scarpe da tennis gialle e rosse, nel senso di una gialla e una rossa. Non gli darei una lira. Il rumeno invece lo avvicina subito. Il ragazzetto dice di aver fretta (deve andare a lavorare) ma si ferma ad ascoltare tutta quella scombinata richiesta. Ascolta e ci guarda sconsolato: adesso o lo fa lui non lo fa nessuno. Consulta il tabellone della palina, trova il bus giusto per quel tragitto, lo ripete per bene al rumeno (e poi lo rifà ancora un paio di volte). Al rumeno intanto sembra passata la fantasia di andare a Marconi e attacca un pippacchione sul fatto che non lo pagano, che siccome è straniero lo trattano male tutti, che insomma è tutto uno schifo. Il ragazzetto ascolta e argomenta: “è lo so che è così...”, “oh, guarda non è che perché sei romeno: io so’ italiano e lavoro a 2 euro l’ora, se me pagano!..”, “anche mio padre quando è venuto su dalla Calabria era uguale”, “allora per Magliana devi prendere il 31, capito?”.   

Arriva una signora dell'est, sui cinquanta-sessanta, c'ha le mani rosse di chi lava parecchi pavimenti al giorno. Si siede accanto a me, guarda il ragazzetto, guarda il rumeno, guarda pure la bottiglia sull'asfalto che ora è caduta di lato e ha preso a sversare birra. Con una smorfia disapprova tutta la scena: dalla puzza dei cartoccetti di riso degli indiani fino al rumeno ubriaco.  
Il ragazzetto intanto saluta il rumeno: ha fretta, lo aspettano al lavoro, fa il fonico in uno studio e, credo, deve essere uno veramente molto serio.  

---  
[home](/interarete.md) 
