# baffo che conquista  

#### della serie “intera rete” - archivio wk18 2018  
![](https://drive.google.com/uc?id=1owT0l9Jc4Dkm-WIkWv5S50khAUWRyAW4 "Roma Termini - panorama" ) 
<!--- /interarete107.png  --->  

Una signora sui sessanta, tutta leopardata, scende dal Civitavecchia-Roma e chiede indicazioni al primo che trova: un addetto delle pulizie (un tipo tarchiato, sui sessanta, baffone, barba sfatta). Lui le dice che dove stanno loro ora, quelle sono le *Laziali* e lei invece deve attraversare mezza Termini per andare proprio dall'altra parte.  
Lei è interdetta. Lui allora con la manona traccia nell'aria una specie di linea ideale che s'alza e taglia a perpendicolo tutta la fiumana dei binari che, dal ventiquattro all’uno, scorrono davanti a loro.  
Lei è smarrita. Lui mima subito la soluzione: c'è solo da prendere le scale, quelle subito dietro l'angolo, fanno come un gomito, poi giù, un paio di svolte e ce l'hai come davanti, arrivata.  
Lei lo saluta con calore. “Grazie caro” gli dice (ha anche un accattivante accento sudamericano) e si incammina via. Lui interdetto la guarda allontanarsi.  
Incrocia così lo sguardo di un collega che risale il binario.  
Quello gli fa subito un’espressione del tipo: “oh, ma che gnente gnente?..”.  “Ma no!.. Chi sa...” gli risponde lui senza parlare, allargando solo un poco le braccia.   

---  
[home](/interarete.md)  