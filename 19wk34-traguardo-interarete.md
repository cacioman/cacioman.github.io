# traguardo  

#### della serie “intera rete” - wk39 2018  
![](/interarete090.png "Leonardo Express")   

Come emergo dalle scale della Metro di Re di Roma intravedo il 671 che parte. Cravatta al vento mi lancio subito alla rincorsa del bestione. Obiettivo: la fermata successiva, quella di piazza Tuscolo. Una vocina dice: *mah!..*  
Per venti metri sono il figlio del vento, plastico e bellissimo. Poi però meno (e poi ancora meno). Il 671 si allontana. Io insisto. La vocina dice: *però!*  
Prima ancora dei cedimenti sul piano fisico percepisco una serie di fastidiosi inestetismi: rumore di tacchi che zoccolano sull’asfalto, calzino sinistro calato sulla caviglia, la borsa del lavoro che si rimescola. Il 671 intanto si impantana nel traffico. Continuo a crederci.  
Vaga perdita di lucidità. Sbaglio tempi e distanze. Due scuteroni inchiodano salvandomi. Davanti a me per terra appare pure una buccia di banana precisa a come la disegnano nei cartoni animati. La evito ma mi rimane il dubbio di essermela immaginata. La vocina insinua: *mo te fai male...*    
Eppure in qualche modo arrivo integro a piazza Tuscolo (dove il 671 generosamente mi aspetta a porte aperte). Salgo su tutto sbullonato. Due ragazzini del liceo commentano sottovoce "Oh, ce l'ha fatta!.." e io capisco che erano loro quegli occhietti beffardi che mi guardavano dal finestrone del 671.  
Mai più.  

---  
[home](/interarete.md) 
