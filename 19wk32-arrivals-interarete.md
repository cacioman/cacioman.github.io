# arrivals    

#### della serie “intera rete" wk26 2018
<img src="https://drive.google.com/uc?id=1o6QDPTE2x54Ots_W2LUrK6DX1ubTjjS3" alt="Metro A - Repubblica" width="400">  
<!--- /interarete073.png  --->  

A Termini incrocio una famigliola africana appena arrivata. Sono cinque, carichi di pacchi, tutti nerissimi. Vanno a passo lento in mezzo al via vai di Termini e ci si sbrindellano in una lunga fila che va dal McDonald di una galleria allo *showroom* Nike dell'altra.  
Il padre avanti a tutti; dietro la figlia grande (in realtà sarà preadolescente ma ha uno sguardo molto serio); dopo il mediano che si è appena allontanato dalla madre per raggiungere il padre (ma mi sembra troppo dietro e troppo piccolo per riuscire a raggiungerlo); a chiudere madre e figlio piccolo (che cammina in tutte le direzioni tranne quella giusta ma poi finalmente decide che anche lui vuole spingere uno dei trolley come fa il fratello e rientra in carovana).  
Mi preoccupano sempre questi che arrivano freschi freschi dal paesello nella metropoli. Quelli invece con calma africana riescono a prendere tutti la stessa uscita e si ricompattano. Ammucchiati trolley e borsoni, la madre tira fuori un panino che mangiano in quattro come fosse a centro tavola. Valutano il da farsi   
Forse adesso arriva a prenderli un parente. Forse no. Ecco che telefonano. No, non telefonano e non sembrano neanche preoccupati. O almeno non lo sono fino a quando non capiscono che già da un po' c'è un omone che li osserva. Deve essere stata la figlia grande ad individuarmi. Vado via. Meglio.    

---  
[home](/interarete.md)