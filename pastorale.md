# Pastorale  
### della serie "Tione 6x6" - gen 2025 
 
![](https://i.postimg.cc/C5q6DsdM/Screenshot-2025-01-29-144014.png "di vedetta")  

Tione, c'è questo pastore abruzzese che bazzica dalle parti del comune.  Del pastrore abruzzese ha solo la struttura fisica: gli manca invece quell'atteggiamento schiettamente ombroso e diffidente. Lui è abbastanza sul socievole: ti viene sempre incontro anche solo per smusarti e poi riprendere il suo incedere ondivago.  

Lo intercetto alle casette del MAP e penso di fotografarlo: è pur sempre una personalità del luogo. Appena però gli punto la macchina quello mi viene incontro e va fuori fuoco. Se lo allontano a spintoni rimane interdetto ma un secondo solo e poi torna subito alla carica. Forse anzi lo scambia per un gioco. Finisce che prende a saltarmi sul petto con le zampe davanti ma lo fa senza troppa convinzione e l'unico risultato è che mi strappa via gli occhiali che ho al collo con un cordino. Li cerco per terra ma niente e nanche addosso riesco a trovarli. Intanto l'abruzzese ha un'espressione interlocutoria del tipo "ma questo c'è o ci fa?". Guardandolo meglio da sopra il capoccione, che sarà grosso come un tacchino del ringraziamento, vedo che dalla bocca gli spuntano le stanghette dei miei occhiali. Provo allora a toglierglieli. Sembra ben disposto a farseli sfilare. Gliene sono grato: è evidente che se solo volesse potrebbe frantumarli in un secondo serrando di poco le mascelle. Li recupero integri ma tutti gocciolanti.  
A quel punto il pastore si allontana definitivamente, sembra scocciato: devo averlo deluso. O forse deve esserglisi riattivato il genoma del controllo pastorale perché si mette in mezzo alla strada a sorvegliare l'arrivo di  intrusi.  
Ed è così che finalmente lo fotografo.    

---  
[about me](https://about.me/cacioman) 
