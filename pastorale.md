# Pastorale  
### della serie "Tione 6x6" - gen 2025 
 
![](https://i.postimg.cc/C5q6DsdM/Screenshot-2025-01-29-144014.png "di vedetta")  

Tione, c'è questo pastore abruzzese che bazzica dalle parti del comune.  Del vero pastrore abruzzese ha solo la struttura fisica: gli manca quell'atteggiamento schiettamente ombroso e diffidente. Al contrario lui è abbastanza sul socievole: ti viene sempre incontro anche solo per smusarti e riprendere poi il suo vagare ondivago.  

Lo intercetto alle casette del MAP e cerco di fotografarlo: è pur sempre una personalità del luogo. Appena però gli punto la macchina quello mi fa due passi incontro e va fuori fuoco. Provo allora ad allontanarlo a spintoni ma rimane interdetto un secondo e torna subito alla carica. Deve averlo scambiato per un gioco e quando gli viene a noia decide di saltarmi sul petto con le zampe davanti ma lo fa senza troppa convinzione. Così però mi porta via gli occhiali che tenevo al collo con un cordino. Li cerco per terra e anche addosso ma senza riuscire a trovarli. Intanto l'abruzzese ha un'espressione interdetta del tipo "ma questo ci è oci fa?". Allora lo guardo meglio da sopra il capoccione, grosso come un tacchino del ringraziamento: dalla bocca gli spuntano le stanghette dei miei occhiali.  
Provo a toglierglieli e sembra ben disposto a farseli sfilare. Gliene sono grato: è evidente che se solo volesse potrebbe frantumarli serrando di poco le mascelle. Li recupero integri ma tutti gocciolanti.  
Si allontana definitivamente scocciato. Devo averlo deluso. O forse deve esserglisi riattivato il genoma del controllo pastorale perché si mette in mezzo alla strada a sorvegliare l'arrivo di  intrusi.  
Ed è così che finalmente lo fotografo.    

---  
[about me](https://about.me/cacioman) 
