# Pastorale  
### della serie "Tione 6x6" - gen 2025 
 
![](https://i.postimg.cc/C5q6DsdM/Screenshot-2025-01-29-144014.png "di vedetta")  

Tione, c'è questo pastore abruzzese che bazzica dalle parti del comune.  Del vero pastrore abruzzese ha la struttura fisica ma gli manca quell'atteggiamento schiettamente ombroso e diffidente. Al contrario lui è abbastanza sul socievole: ti viene sempre incontro anche solo per smusarti e poi riprendere il suo vagare ondivago.  

Lo intercetto alle casette del MAP e cerco di fotografarlo: è pur sempre una personalità del luogo. Appena però gli punto la macchina quello mi viene incontro e va  fuori fuoco. Provo allora ad allontanarlo a spintoni ma è pesantissimo, rimane interdetto un secondo e torna subito alla carica. Deve averlo scambiato per un gioco e quando lo annoia decide di saltarmi sul petto con le zampe davanti ma senza troppa convinzione.  
Così mi porta via gli occhiali che tenevo al collo con un cordino. Li cerco per terra e anche addosso ma senza riuscire a trovarli. Intanto l'abruzzese ha un'espressione interdetta, deltipo "ma questo ci è oci fa?". Lo guardo meglio da sopra il suo capoccione, grosso come un tacchino del ringraziamento, e noto che dalla bocca gli spuntano le stanghette dei miei occhiali. 
 
Provo a toglierglieli e sembra che disposto a farseli sfilare di bocca. E' evidente che se solo volesse potrebbe frantumarli serrando di poco le mascelle. Li recupero tutti gocciolanti ma almeno integri.  

Intanto lui si allontana scocciato. Devo averlo deluso. O forse deve esserglisi riattivato improvvisamente il genoma del controllo pastorale perché si mette in mezzo alla strada a sorvegliare l'arrivo degli  intrusi. Ed è così che finalmente lo fotografo.    

---  
[about me](https://about.me/cacioman) 
