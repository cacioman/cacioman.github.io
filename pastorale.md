# Pastorale  
### della serie "Tione 6x6" - gen 2025 
 
![](https://i.postimg.cc/C5q6DsdM/Screenshot-2025-01-29-144014.png "di vedetta")  

C'è questo pastore abruzzese che bazzica dalle parti del comune.  Dell'abruzzese ha la struttura fisica ma gli manca quell'atteggiamento schiettamente ombroso e diffidente. Al contrario lui è abbastanza sul socievole: ti viene sempre incontro anche solo per smusarti e poi riprendere il suo vagare ondivago.  

Lo intercetto alle casette del MAP e cerco di fotografarlo: è pur sempre una personalità del luogo. Appena però gli punto la macchina quello mi viene incontro e va  fuori fuoco. Provo ad allontanarlo a spintoni ma è pesantissimo e poi rimane interdetto solo un secondo e subito torna alla carica. Deve averlo scambiato per un gioco e quando lo annoia,  mi salta sul petto con le zampe davanti ma senza troppa convinzione.  
Così mi strappa dal collo gli occhiali che tenevo con un cordino. Li cerco ancora addosso e per terra senza riuscire a trovarli. Intanto l'abruzzese guarda filosofico verso l'infinito ma da sopra il suo capoccione, grosso come un tacchino del ringraziamento, noto che dalla bocca gli spuntano le stanghette dei miei occhiali. 
 
Sembra che disposto a farseli sfilare di bocca. Apprezzo la cosa: è evidente che se solo volesse potrebbe frantumarli serrando di poco le mascelle. Quando li recupero sono tutti gocciolanti ma almeno integri.
Intanto lui si allontana scocciato. Devo averlo deluso. O forse deve esserglisi solo improvvisamente riattivato il genoma del controllo pastorale perché si mette in mezzo alla strada a sorvegliare l'arrivo di  intrusi.  
E' così che finalmente lo fotografo.    

---  
[about me](https://about.me/cacioman) 
