
AGITAZIONE - 5 luglio 2025
Domenica. Passeggiata al Tuscolo con Totò e mia figlia. Facciamo un giro classico lasciando Totò senza guinzaglio a scorrazzare in tutte le direzioni avanti e dietro. Va abbastanza bene: incontriamo pochi cani, tutti buoni e comunque riusciamo sempre a legarlo in tempo.

In lontananza vediamo una tipa con due cani piccoli, si tiene in disparte e mezzo si nasconde sotto un albero per poi gridare come morsa da un serpente: “Legate il cane! Vi chiedo di legare il cane. Ho due cani piccoli ma aggressivi! Legate il cane!”

Ci precipitiamo a farlo. Intanto dalla stessa direzione della pazza arriva uno di quelli che passeggia coi bastoni da nordic walking. Quando ci passa accanto si ferma per dirci con fare ammiccante: “Se uno ha i cani aggressivi se ne sta a casa sua, no? Se venivano da me io li scacciavo col bastone oppure li infilzavo, che è anche meglio”. Noi facciamo un mezzo sorriso. Soddisfatto ci saluta: “Buona domenica”. Sì, sì, buona domenica.

E’ stato un periodo così: molto civile, quasi sinistro.

SOBRIETA' - 25 aprile 25
25 aprile 2025, Gagliano Aterno, comune a 600 metri s.l.m. sotto la cima più orientale del Sirente, affacciato sulla valle Subequana a guardare Maiella e Sulmona.

Il sindaco è un ragazzo sveglio sui trentacinque, jeans, giubbino scuro, fascia tricolore. Depone un vaso di fiori, tricolore ma con una marcata prevalenza di rosso, sotto il milite arrembante di un monumento ai caduti di quelli fatti sulla scia della “vittoria mutilata”. Saremo al massimo una trentina, quasi tutti sopra i cinquanta, dice che siamo tanti.

Il sindaco racconta che proprio quella mattina è stato convocato dai locali Carabinieri: volevano rassicurazioni da lui che quella manifestazione si sarebbe svolta in modo “sobrio”. Lui parte da questo bell’episodio per domandarsi sobriamente “ma i partigiani potevano essere sobri?” e lo sviluppa per benino parlando della storia locale della resistenza, di quelli del paese che hanno subito torti o che si sono distinti o entrambi, della Brigata Maiella, e poi facendo un parallelo della resistenza con le guerre e i genocidi genocidi dei giorni nostri (Ucraina e Palestina). A quel punto una ragazza, con voce polemica dice, quasi gridando: “Lo possiamo dire che è Gaza questo posto? Lo possiamo fare questo nome?!”. Che il povero sindaco imbarazzato, ma sempre senza uscire dal solco della sobrietà, manco si incazza e replica solo “se mi lasciavi il modo, lo stavo per dire!..” .

Poi abbiamo fatto delle letture a tema resistenza, alcune un po’ improvvisate, altri venute meglio, e siamo andati ad una tavolata all’aperto, per finanziare l’organizzazione di un festival estivo. Si è mangiato bene e bevuto vino facendo attenzione a rimanere sempre sobrissimi, tant’è che neanche un “bella ciao” c’è scappato e ce ne siamo pentiti. Al comando spero siano stati contenti, ma forse neanche questo andava bene.

E’ stato un periodo così: di sobrietà e autolesionismi

Deh-za-bee-yay 16 mar 2025
Intorno al tavolo coi colleghi per un ennesimo incontro. Vago senso di déjà vu: ancora cuori oltre l’ostacolo e zone di confort, c’è quello che non capisce, sguardi di smarrimento e rassegnazione, quello coi problemi di collegamento “io vi sento, voi mi sentite?”, altri sguardi, quelli de “posso dire una cosa e poi mi taccio?” ma poi non tacciono. Solo rassegnazione: stiamo tutti invecchiando male. Da remoto manco accendono più la video, qualcuno se ne lamenta e allora stancamente si attivano. Uno però resiste, noi lo sollecitiamo, solo per tigna. Lui allora si scusa, dice che però ci mette un po’ a sistemarsi: è ancora in pigiama e ora deve vestirsi. Si va tutti a pranzo.

E’ stata una settimana così: di immagini forti e inattese.

CUPIDO - 2 feb 25
Napoli, fioreria all’imbocco dei Quartieri. Le facce di quelli che preparano i fiori, i movimenti lenti, le espressioni tristi da personaggi del Caravaggio della chiesa della Misericordia. Confezionano un bouquet sul tamarro da recapitare subito. Sulla carta dell’involucro c’hanno scritto tutto un messaggio d’amore col pennarellone, di quei messaggi un po’ contorti che poi trovi anche scritti con lo spray sotto casa di qualche innamorata. Si materializza il tipo delle consegne, anche lui con una faccia incredibile, occhio luciferino e espressione da murales di Diego. Come portapacchi dello scooter ha messo una scatola di polistirolo dipinta di rosso scolorito e dei cuori disegnati a piacere, ci infilano un mazzone di rose, “65 euro” gli dicono. Lui mette la ricevuta fra le labbra e parte a razzo. E io a questo Cupido manco una foto gli ho fatto.

E’ stata una settimana così: di occasioni perse, per ignavia.

SCOMODE VERITA' - 27 gennaio
Per delle pratiche sono andato ad un ufficietto distaccato che dà direttamente all’esterno dello stabile aziendale e bisogna suonare per farsi aprire. C'è sempre una signora sui quarantacinque che apre subito, molto molto gentile. Prima di entrare mi fermo di fianco alla porta e preparo le mie carte. Così facendo però non posso non sentire che la solita gentilissima signora è li dentro che urla al telefono: “Nonno è un mongoloide! Nonno è un mongoloide!”. E’ più accorata che arrabbiata: “Amore mio se mamma te dice che nonno è un mongoloide è perchè nonno ha fatto del male a nonna, e pure a mamma, e perchè nonno è un mongoloide!” . A quel punto esito a suonare ma intanto quella continua: “Mamma non è cattiva: è nonno che è un mongolide!”. Suono, mi apre subito. Occhi curvi, con un filo di imbarazzo mi ritira le pratiche, abbastanza sul gentile, ma entrambi sappiamo e ci salutiamo così. Appena esco e la porta si chiude, faccio manco due metri, alle mie spalle già la sento: “Nonno è un mongoloide, un mongoloide capito?!”

E’ stato un periodo così: di inattese verità e conseguenti dolorose prese di coscienza.
