# make up artist 

#### della serie “intera rete” - wk40 2018  
<img src="https://drive.google.com/uc?id=1O42LRmdVzflp3DjPRGUHzGV7wcEhQNfX" alt="Metro B San Paolo - segnalazioni" width="400">   
<!--- /interarete091.jpg  --->  

Mattina. In treno è pieno e stiamo tutti in piedi. Io ho trovato da appoggiarmi vicino al finestrino e mi leggo un libro in posa plastica.  
Sale una quarantenne, bassa e pettoruta, che viene dritta sparata, mi si mette proprio sotto il naso e attacca a truccarsi.   
Armeggia con matite, specchietti, pennellini e altri cosi da trucco che prende da una bustina piena piena. Nonostante i continui scossoni del treno non ha bisogno di sostenersi: è una vera *pro*.  
Io mezzo leggo veramente e mezzo guardo in basso traguardando il bordo del libro. A calamitarmi non è tanto la scollatura traballante ma tutto quello spalancare di occhi, sputacchiare su tamponcini e spennellare di palpebre. Lei del resto fa come se fosse da sola a casa sua e non rincalcata in un vagone nell'ora di punta. Ma a fine trucco alza lo sguardo, vede il mio occhione bovino spuntare da dietro il bordo del libro, ha una smorfia di disgusto e gli occhi (ora definitissimi) le lampeggiano luciferini. Colpito e affondato.  
  
---  
[home](/interarete.md)
