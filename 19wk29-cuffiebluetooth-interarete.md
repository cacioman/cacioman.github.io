# cuffie bluetooth  

#### della serie “note a margine” - wk07 2018  
![](/interarete047.png "Metro B, Termini - readers")  

In treno c'è questa coppia di ragazzini stronzetti sui quindici-sedici che vanno a scuola. Alla partenza uno ha aspettato l'altro tenendogli il posto occupato e ricacciando indietro, con l'espressione sfottente, tutti quelli che provavano a sedersi. L'amico, appena arrivato, fa vedere le sue cuffie nuove: sono bluetooth. Le ha ha avuto dal padre o le ha preso al padre. Ne discutono e le provano molto.  
Arrivati alla loro fermata, per uscire e mettersi il giaccone al ragazzino gli parte il telefono dalle mani, fa un volo assurdo e gli si infila sotto  le sedie che neanche si vede.  
"Non posso lasciare il telefono qui: mi' padre m'ammazza!.."   
L'amico intanto esce fuori e lo guarda dal finestrino. Lui dentro come invasato traffica in mezzo alle gambe di quelli compostamente seduti, me compreso. Quando finalmente emerge col telefono in mano, il treno è ormai partito. Segue una lunga conversazione, prima con la madre e poi col padre, con argomento: "a 'sto punto che ce vado a fa' a scola?!". Dall'altra parte non cedono. Lui sbuffa, si contorce, alla fine accetta di entrare alla seconda ora.   
Io intanto sogghigno. Ho sogghignato per tutto il tempo: ho sogghignato quando gli è partito il telefono, ho sogghignato pensando che se avesse avuto le cuffie normali (e non quelle bluetooth) il telefono lo avrebbe recuperato subito tirando semplicemente il cavetto, ho sogghignato quando ho fatto resistenza mentre cercava quel cavolo di telefono sotto le mie gambe, ho sogghignato quando smadonnava col padre, insomma ho sogghignato sempre, come un vero vecchio trombone.  

---  
[home](/interarete.md)