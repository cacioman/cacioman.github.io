
# sintesi  
#### della serie "scendo Ciccio" - wk#35 2020  

![](/20wk35scendoilcane0309.png "Frascati")

Alle mascherine in terra io ci faccio poco caso. Ciccio invece ne trova un sacco. Neanche le annusa: ci piscia subito sopra (magari solo due gocce, furtivamente, prima che lo strattoni via).  
Di mascherine in terra ne parlavano preoccupati ieri mattina i due del rosario. Sono quelli che incrociavo nelle sere di *lockdown*: marciavano ossessivamente lungo tutto il marciapiede, salmodianti, fitti fitti, tra crocefisso e ingresso del *cocktail bar* (un posto all’aperto, da movida estiva ma all’epoca chiuso e con quell’ulteriore effetto melanconico tipo “mare d’inverno”). 
Rivedendoli ora, alla luce del giorno, i due del rosario sembrano meno sinistri. Tra l’altro ho capito che ci conosciamo pure: sono una specie dei mezzi parenti e ci siamo salutati. Lei ha il sorriso ancora un po’ alterato, *border line*. Devono essere state tutte quelle nenie (così fervide, così partecipate): ci avranno pure salvati ma deve averla scontata sul piano dell’equilibrio.  
Le passerà sicuramente. Andrà tutto bene. Intanto rivaluto Ciccio e la sua banalità animale: lui sa come unire utile e dilettevole, il gesto apotropaico e la salvezza interiore, lo scaramantico e il funzionale. Tutto senza subirla troppo (e con una sola pisciata).


---  
[about me](https://about.me/cacioman)
