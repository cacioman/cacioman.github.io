# poco trafficato  

#### della serie "percorsi alternativi pendolari zen" - wk#40 2019   
  
![](https://drive.google.com/uc?id=1qVmfezm4TVx50vNHHndCyYl711DoWrV1 "Roma - Clivo di Scauro")  
più o meno [tra Laziali e Ostiense](/19wk37-papz-laziali-ostiense.md)  
  
Celio. Da via San Paolo della Croce a Clivio di Scauro. Tratto poco trafficato, quasi senza macchine e abbastanza fuori dal mondo tipo angolo di Roma *che Pinelli immortalò*.  
Da una parte vedo scendere due suore nane di quelle di Madre Teresa di Calcutta. Parlottano fittamente in *hindi* credo. Vanno verso il loro convento che sta poco più sotto.   
Dall'altra parte salgono due mega Mercedes, vetri oscurati e autista, che occupano tutta la carreggiata (per altro stretta). Vanno agli studi Mediaset che stanno poco sopra. Potrebbero portare due mezze star di Canale5 in ritardo per il trucco. 
Suore e mezze star non sono poi così avulse: se le prime non si fanno investire dalle seconde, potrebbero stare tutte insieme nella stessa trasmissione di quelle pelose che poi qualche pensionato si collega da Tor Sapienza e dice che lui non è mica razzista però...  
Poco prima ho visto anche passare il ragazzo in moto che accompagna il bambino a scuola. Vespone d'annata, ambedue con casco, molto Sacher Film (anche troppo). Parlano parecchio: favole e cose loro. Quando però incrocia una bella ragazza, il padre ammutolisce e si gira a guardarla (uno straccio di educazione macista ci vuole).  
Prima ancora c'è un noce che da un giardino fa cadere i sui frutti sulla strada. Come ne cade uno, dei corvi saltano giù a prenderli. Prima però ti osservano da pari a pari, quando capiscono che non sei nessuno s'involano con la noce in becco e la ributtano sull'asfalto per romperla meglio.   
Appresso passa un cagnone anche lui ghiotto di noci che rompe i gusci avanzati coi suoi dentacci facendo un gran rumore di ossa fracassate. Il padrone prova a dirgli qualcosa ma quello non ci sente.  
Poi ci sarebbe da dire dei vigilantes davanti alla Mediaset (molto filosofici); di quelli dell'ambasciata Albanese che una volta l'anno vengono in pompa magna con delle Mercedes ancora più mega e mettono palate di fiori sulla statua di Madre Teresa (proprio sopra, tipo tumulo); delle due giornaliste che fanno footing e di quanto sparlano; del ragazzo anglosassone passo lungo sosia di Don Chisciotte che esce da villa Celimontana e va alla FAO; dei giovani preti sud americani, cicciottelli e un po' spauriti, che escono da un altro convento e che se mi vedono vestito di blu mi scambiano per un loro superiore e mi salutano rispettosi, e poi di altri ancora.  

---  
[home](/papz.md) - [about me](/aboutme.md) 