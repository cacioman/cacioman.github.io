# note a margine  

### mezze frasi, magiche apparizioni, foto mancate e intruppamenti vari  

![](https://drive.google.com/uc?id=1Vr_e_Evx0e299n4oiWHW049_otOAcBkO "Roma-Fiumicino")  

**sciure** - wk46 2019     
A Milano centro, domenica mattina. Incrociamo una nonna (ben vestita, signorile, tipo moglie di avvocato) a passeggio con la nipotina (una bimbetta deliziosa. la nonna provava a convincerla di lasciare qualcosa (non so cosa) per prenderlo nuovo: "vorrà dire che lo regalerai ai bambini poveri."  

**pari pari** - wk46 2019   
Anagnina. Scendiamo dalla scala buia e sporca del parcheggio multipiano. Intanto una famigliola di ciccioni (lui e lei sui quaranta ciccioni, due figli preadolescenti ciccioni anche loro) che chiacchierano risalendo lentamente le scale. Il padre dice che ha conosciuto quello che è *uguale uguale* a non so che personaggio di Checco Zalone. Anzi è proprio la persona da cui Checco Zalone ha copiato tutto (accento, mosse,intonazioni) del suo personaggio, pari pari. Tutti lo ascoltano ammirati (un po' anche io).  

**armonia** - wk46 2019    
Via della villa di Lucina, direzione asilo. Una mamma trascina in salita una bambina recalcitrante tirandola per la mano mentre quella punta i piedi. La mamma, una signora alta con lo sguardo stanco, canta con voce dolce ma un po' meccanica una canzoncina (tipo "la la la la") ma funziona poco.  

**novità** - wk45 2019   
Termini, uscita su via Giolitti. Una ragazza sui trenta (alta, magra, simpatica) ha un appuntamento con qualcuno  proprio in mezzo a quel via vai (lo fanno in molti). La vedo chiamare la persona attesa, si scopre che stava a pochi metri. Entusiasmo. Quando si presenta è un'altra ragazza (anche lei alta, magra, simpatica) ed è tutto un gran baci&abbracci e sorridersi e cercare subito un posto per andare a parlare "delle novità" e "dirsi tutto". Ma tutto che?!  

**sigaretta**  - wk45 2019   
Termini, uscita su via Giolitti. Dal flusso informe esce una famigliola tipo Europa dell'est (biondini, vestiti scialbi, padre segaligno, madre piccoletta, figlio eguale a tutti e due). I tre si guardano intorno attoniti, forse anche un po' schifati. Dalle labbra di tutti e tre pende una sigaretta spenta, da poco infilata in bocca per essere accesa ed ondeggiante in verticale sul mento. La tengono tutti allo stesso modo. E io, come uno scemo, mi manca il tempo per fotografarli.  

**business man** - wk45 2019  
Termini, uscita su via Giolitti. In mezzo al solito via-vai, due neri sulla trentina se stanno seduti da un quarto d'ora sui cilindri anti-intrusione dell'ingresso. Ogni tanto la guardia giurata passa per dire di alzarsi, che quelli non reggono, lo fa con tutti con scarso effetto e alla fine rinuncia.  i due neri manco se ne accorgono, parlano interrottamente. Dopo un altro bel po' arriva un amico loro, forse è quello con cui hanno appuntamento. Lunghi saluti, poi ancora chiacchiere, poi finalmente il nuovo arrivato da una bustaccia bianca tira fuori tre-quattro paia di Converse bianche. Sono scarpe nuove, immacolate e gigantesche (forse numero 48). I  due se le rigirano in tutti i modi, le soppesano, fanno le espressioni poco convinte infine le rimettono dentro.  
E così è passato un altro quarto d'ora.  

**succhi** - wk43 2019  
Metro B. Ci sono due attrezzi, due tamarri, sulla trentina. Si scambiano ricette di cocktail usando un gergo fuori luogo da *Chef Channel*  ("mettici una goccia di", "un profumo di", "un sospetto di"). Quello che sembra più ottuso dei due invece si rileva quello più competente: dice di aver trovato un metodo infallibile per fare il succo di pomodoro trasparente. Trasparente?! Lo spiega nel dettaglio. E' complicato e non riesco a memorizzarlo al volo (e sospetto di essere io quello ottuso). L'altro non è per niente impressionato. Non reagisce neanche quando il drago del succo di pomodoro gli dice che poi facendo così il succo ti dura quasi tutto il giorno (e anche di più).  

**cinese**  - wk43 2019  
Piazza dei cinquecento. Sera. Al capolinea del 92 mi attacca bottone una signora cinese, alta ed elegante. Chiede cose scontate (tipo se è lì che parte il 92). Capisco poi che cerca solo di far uscire dalla penombra le facce intorno a lei: mi dice che non le piace il buio e che qui ci sono troppi "negli" (scambia erre con elle più del normale stereotipo). Rimango perplesso. "Negli, negli" si spiega meglio lei indicandosi la pelle della guancia, ora ambrata dell'illuminazione antinebbia della piazza. Ah... dico e mi guarda sorpresa, tipo come se avesse trovato lo scemo del villaggio.  

**pantheon** - wk43 2019     
B. mi dice che il pachistano della nostra isola ecologica, quello serissimo che sembra un cardiochirurgo in sala operatoria, quando lui ha portato una grossa scatola di palle di Natale da buttare, il pachistano si è messo a selezionare scartando le palle e tenendosi solo degli angioletti e un grosso puntale.  
Mi ha ha fatto pensare che a Palermo a fare *acchianata* (la tradizionale salita tradizione sul monte Pellegrino per onorare Santa Rosalia) adesso ci stanno anche un sacco di immigrati induisti che hanno inserito la santuzza nel loro affollatissimo Pantheon e che forse il cardiochirurgo pachistano del monnezzarone non è pachistano.    


**eco papi** - wk42 2019    
Padre taanto carino che va in bicicletta di primo mattino con la figlioletta di due-tre anni messa sulla schiena col marsupio. La ragazzina sta un po' stretta gambe larghe e braccia larghe a quattro di bastoni e da lontano fa più l'effetto di un pollo alla diavola sulla graticola.  
I due scendono disinvoltamente in contromano affiancando una lunga serie di macchine in coda. D'improvviso la bici sterza proprio davanti ad una macchina in movimento, che li risparmia, e si infila su un'altra strada, anche questa in contromano, che almeno però va dritta dritta al CTO. Verso sbagliato ma direzione giusta.   

**special** - wk42 2019   
Domenica, per andare a Ciampino ci sarebbe il treno per Albano ma è impenetrabile: una marea di ragazzi l'hanno preso d'assalto per andare a Marino (perché *la sagra c'è dell'uva*). Rimedio al binario di fronte col solito treno per Colleferro che pure ferma a Ciampino ma parte mezz’ora dopo, vabbé ...
Appena salito prima annunciano che per Marino sarebbe partito un altro treno (cioè il mio e quindi migrazione di massa dove sto io) poi subito dopo altro annuncio per dire che però a Ciampino ci sarebbe stato un treno *speciale* per Marino. Ovazione di gioia e altra migrazione indietro.  
Un ragazzo dice alla ragazza “si ma scialla tanto bisogna vedé quando parte da Ciampino...” la pischella lo strattona via zittendolo: “amo', partirà subbbito: è spesciale ..!” . Non li rivedo più.

**buonismi** - wk42 2019    
All'uscita di Giolitti arrivano d'improvviso tre ragazze sui quindici-diciotto, mi sa francesi, tutte abbracciate e sorridenti. Sono: una nera, una bianca, una col velo. Quella col velo, abbraccia stretta la compagna accanto, e se la ride più di tutte.  Mi fa tanto l'effetto tanto delle copertine un po' stucchevoli dei sussidiari con cui hanno tirato su quelli della mia generazione: spesso c'erano bambini di tutti i colori che si tenevano per mano in girotondo e dietro trionfava la pace universale.  


**continuità e tradizione** - 14 ago 2019   
mattina presto, incrocio un signore anziano dai movimenti lenti che risale il viale della stazione. Tiene in mano il telefonino ma portato a mezz'aria come si faceva con le radioline la domenica per seguire il calcio. Quando mi passa accanto, sento che ascolta musica brasiliana, tipo Chico Buarque o altri di quei tempi là. Sospetto che sia Spotify.  
  
**dieci minuti** - giu 2019  
Roma-Ciampino. Incrocio brutto ciccione sui cinquanta, al telefono. Dice: "Scusami ma sono in treno, posso richiamarti tra dieci minuti esatti?". Poi, mentre chiude stizzito, sibila a mezza bocca: "Sì, col cazzo". Noi intorno ostentiamo l'isolamento acustico.  

**fregnoni** - wk24 2019   
Sul trenino da Frascati sale un ragazzo un po' fregnone (alto due metri, cravatta desueta, antica ventiquattrore). Viaggia con la madre che invece è una bella signora, molto disinvolta. Le indica dove è meglio sedersi spiegandole il (perché così poi siamo i primi a uscire, no io sto sempre in piedi, è perché poi a Ciampino salgono tutti). Praticamente sono gli stessi ragionamenti arguti che faccio sempre anche io, solo senza cravatta e mamma al seguito (ma sono dettagli).  

**ridarella** - wk24 2019     
Prendo la Metro a Magliana. Sotto i portici trovo i due militari di guardia che oggi stanno rossi in faccia per lo sforzo di trattenersi. Sono in piena ridarella isterica: uno si asciuga le lacrime piegandosi in avanti, l'altro si nasconde dietro un pilastro. Se non fosse per il fucilone che hanno sempre appeso davanti, sarebbe da chiedergli se ce fanno ride anche a noi, ma poi non apprezzerebbero.    
**intercultura** - wk24 2019   
Piove. A Termini un ombrellaio bangladese, di quelli che spuntano subito all'uscita di via Giolitti, dice che il prezzo è bello, è bellissimo, per di più dice che sta in Ramadan e non si danno mica fregature in Ramadan.    

**albanesi** - wk23 2019    
Alla stazione di Muratella salgono una decina di ragazzi sbucati dallo stradone della Magliana. Sembrano albanesi, una specie di rarità. Sono tutti della stessa taglia, saltellanti, vestiti più o meno uguali: jeans e giubbetto di tuta acetata, un po' tamarra. Devono essere appena usciti dal cantiere, scherzano tra loro e si divertono un casino. Che c'avranno da ride poi?!  

**uno, due, tre** - wk23 2019   
In un cortile di Garbatella, molto silenzioso, due ragazzini si rincorrono scattando all'improvviso dalle loro posizioni dove evidentemente sono "salvi". Appena partono, sbuca anche un gatto bianco che salta come impazzito e schizza nella direzione contraria.  

**clack** - wk12 2019   
Una ragazza si ferma girandosi indietro in mezzo alla folla appena scesa dal mio treno tutta incolonnata sul binario 18. Punta una macchinetta fotografica su quelli che le vengono incontro, tra cui il sotto scritto, e scatta. CLACK. Ben fatto!  

**scacchieri internazionali**  - wk12 2019   
In Metro un signore e una signora discutono di vacanze. Entrambi sui cinquanta, abbastanza incolori, sicuramente due colleghi. Lei dice perentoria che no nei paesi islamici lei non ci passa mica: "Egitto, Israele, mai!" Lui conferma.       

**evidenze** - wk12 2019   
Il tizio del SUV, che ha appena parcheggiato per sbiego sulle strisce pedonali, controbatte indicando con soddisfazione quel portento della meccanica: "eh ho capito ma mica posso mettermelo in tasca!..".   

**Inferno** - wk11 2019  
Dice che gli va così-così: in ufficio il capo s'è portato i figli a lavorare da loro e 'sti figli sarebbero pure dei bravi ragazzi se non fosse che sono i figli del primo matrimonio e invece il capo li ha messi a lavorare sotto la seconda moglie. Figurati i casini!..

**Poteri magici** - wk11 2019   
Il ceffo che sta alla sbarra del complesso aziendale dove lavoro, uno che non saluta mai nessuno e con cui è meglio non avere da discutere, oggi si è messo a salutare le cornacchie che ci volavano sulle teste. Alcune le chiamava pure per nome. Una insistentemente "Nina, Nina" ma non ho evitato di vedere se quella rispondeva al suo sortilegio.  
  
**Droni alieni** - wk11 2019  
Roma Termini, la galleria è spazzata da un vento freddissimo che alza tubini di robaccia. Due ragazze giapponesi, vestite leggerine a colori pastello, sorvolano il pavimentaccio di gomma a circa venti centimetri di altezza da sporco e freddo boia.   

**campana** - wk10 2019   
Sotto l'arco di Costantino, una ragazzina tedesca sui quattro-cinque anni che salta i piastrelloni di basalto come se giocasse a *campana*. Le viene dietro il fratello più piccolo che non ha capito il gioco, pesta tutte le connessure e mezzo s'inciampa. Dietro ancora la madre che però si sta perdendo la scena per stare appresso al telefonino.  

**subire** - wk10 2019   
Quando la mattina scendiamo a Termini è sempre al lontanissimo binario 18. Mentre con gli altri pendolari ci accalchiamo e intruppiamo, c'è sempre 'sto fregno sceso con noi che attraversa i binari e va sulla banchina del 15 dove non c'è mai nessuno. Lì inforca il suo monopattino elettrico e con moto rettilineo uniforme ci supera tutti, posa plastica e capello al vento (ostenta anche un fastidioso sorrisetto beffardo ma questo forse me lo immagino solo io).  

**velate** - wk07 2019   
Nel bus stracolmo entra una signora mussulmana velata, sul cicciottello. Rimane bloccata mezza schiacciata sui portelloni. Ha gli occhi molto vivi e fa tutta una serie di smorfie divertenti. Capisco solo dopo che fanno parte di un colloquio con qualcun altro nel bus. Ci metto un po' e finalmente quest'altro: è un'altra signora, anche lei velata, anche lei cicciotella.  

**focus** - wk04 2019    
In Metro B vedo una signora molto anziana, tutta concentrata a leggere una articolo intitolato "Il killer degli anziani" e lo fa riga per riga, con l'indice.

**persiano** - wk48 2018   
Villa borghese. Mattina, circa l'una. Il gestore del chiosco dice di essere italo-persiano-americano. E' un tipino sui trentacinque, ottimo italiano, molto sveglio. Sta avvelenato con le *mafiette* che vorrebbero fargli chiudere il locale, solo per invidia, ma la verità è che gli italiani non hanno voglia di lavorare. La logica non è chiarissima. Da italiano mi giustifico dicendo che comunque sono in pausa pranzo ma lui sta talmente avvelenato che l'ironia non attacca e gli parte una storia infinita di sabotaggi, denunce e carte bollate.    

**cavour** - wk45 2018    
Via Cavour, una suora (africana) mette a posto la gonna a un'altra suora (indiana) a cui si è alzato malamente l'orlo per via del vento forte. Sorrisi di imbarazzo dell'indiana, noncuranza praticona dell'africana e poi riprendono a parlare in un italiano assurdo.  

**mercato** - wk45 2018    
Al mercato vedo spesso questa suora, da anni. E' un po' scomposta, molto timida, cicciottella, colori del nord Europa. Sembra un ordine di quelli strani. Quando chiedo, mi dicono che non è una suora vera, le piace solo travestirsi così. Lo sanno tutti.  

**devoti** - wk43 2018  
Sul treno una coppia di ragazzi centrafricani se sta da una parte a fare gli innamorati. Avranno vent'anni. Lei è molto carina (anche se un po' pallocchetta), lui è un armadio.  
Li chiamano al telefonino è spunta fuori che come sfondo hanno messo Gesù in persona tutto sognante, con dei boccoli d'oro e un cuore incastonato in una coroncina di spine che irradia luce *all over the universe*.  
Eh no che non sono come noi!..  

**romantici** - wk43 2018   
Senza volere, lo giuro, sbircio il messaggio che scrive un signore anziano in MetroB che scrive usando caratteri cubitali. Il messaggio dice: "Amor, ch'a nullo amato amar perdona. Dante. Inferno canto V" e poi ci mette un cuoricino seguito da una faccina che manda un altro cuoricino con un bacetto. Son gli stessi cuoricini che uso pure io!   

**Niscemi** - wk42 2018  
Palermo. Tardo pomeriggio, attraversando la strada appena fuori villa Niscemi. Due adolescenti, ragazzo e ragazza, camminano silenziosi. La ragazza dice sottovoce al ragazzo: "ero emozionata da quello che mi avevi appena detto". Ora il silenzio diventa più profondo: manco le macchine sullo stradone si sentono più. Poi si allontanano.  

**Resuttana** - wk42 2018  
Palermo. Mattina. Una ragazza sui venti, magretta, mora, cammina scendendo veloce via San Lorenzo dopo la Resuttana. S'è fatta la coda ai capelli e la ondeggia di qua e di là, come uil flick-flack: patapim-patapam, patapim-patapam. Ipnotizza. 
Tutto questo suo ondeggiare in effetti sarebbe da filmare ma, a parte che non riesco a tenere il suo passo, capace che se questa se ne accorge me mena direttamente lei senza manco chiamare i fratelli.  

**Favorita** - wk42 2018  
Palermo. Per prendere il 628 davanti allo stadio, mi danno dei biglietti che sembrano quelli della Metro di Roma ma con sopra Papa Bergoglio, da poco passato qui in città.  
Sul bus il nuovo biglietto risulta troppo largo per il buco della vecchia obliteratrice. Anche due turiste russe (alte, bionde, magrissime) hanno il mio stesso problema e vanno in stress. Chiedo meglio ad un ragazzo. Quello prontamente mi spiega cosa fare (è facile: si deve strappare il biglietto lungo l'apposita piegatura) ma nonostante io gli parli in italiano lui mi risponde a gesti (anche se molto chiari). Non so se lo faccia perché, vedendomi con le due russe, mi considera straniero o perché, vedendomi col biglietto in mano, mi considera un poco tonto. Direi più la seconda.  


**Magliana** - wk40 2018    
Alla fermata di Magliana, sul treno salgono tre ragazzi con le facce da prendiperculo e le movenze spallate alla Sergio Citti. Mi trattengo a stento dal fotografarli: questi se mi beccano sicuro che poi, molto pasolinianamente, me corcano pure de botte.  

**Esquilino** - wk40 2018    
Sotto i portici di piazza Vittorio, incrocio una ragazzona musulmana, alta un metro e ottanta. Avanza a falcate sicure telefonando con un'amica. Dice di un'altra che *alla madre je sta a di' 'na gran calla* e anche la flemma millenaria che ha nel tono, anche quella, è tutta romana.  

**San Paolo** - wk40 2018    
Negoziati bangladesi, con quei loro sorrisetti consenzienti, che danno corda ai discorsi dei pensionati del quartiere. Ore e ore sulla soglia delle loro bottegucce mentre il pensionato di turno gli pontifica su tutto: dal caldo che fa all'emergenza immigrazione. Impagabili. 

**razionalità** - wk38 2018    
In Metro mi ritrovo seduto tra uno che legge "Probabilità e scelte razionali" ed un altro concentrato su "Il vangelo dell'energia". Di solito manco mi siedo.  

**spiritualità** - wk38 2018  
Sul 766 una signora chiede ad un’amica “E la Sindone? E’ stato bello?”. Sì, sì, le risponde l'altra comare poco convinta. La cosa muore subito e riprendono a parlare di figli e di tutta una questione di case da affittare che non conviene più e che le tasse si mangiano tutto.   

**niña** - wk38 2018    
Sul treno una bambina forse peruviana, con quel loro taglio asiatico e la pelle olivastra, trattiene a stento le lacrime: guarda fuori dal finestrino, si asciuga gli occhioni e sospira a singulti. La abuela che è con lei la consola con dolcezza, in spagnolo. Deve essere una cosa molto seria. Capissi una sola parola!..  

**pipacchione** - wk37 2018   
Per strada, una signora tipo suora laica parla con un nero di quelli che ti stanno addosso per vederti dei calzini. Gli dà qualche spiccio e gli dice: “Però se trovi da lavora’ a casa tua è meglio, capito?”   

**gioventù bruciata**  - wk37 2018  
Sul 766 un'anziana spiega ad un'amica che gli acciacchi sono *frutti di gioventù* e tutto torna, quello di cui non si capacita è "la sera stai bene e la mattina te svegli tutta sderenata."  

**smarrimenti** - wk37 2018  
Da Trombetta a Termini una signora, che potrebbe essere mia zia, saluta un omone che potrei essere io. Urla per la sorpresa e la genuina contentezza: "Che bel ragazzo che ti sei fatto!". La gente si volta per vedere e trova l'omone che mi assomiglia, ha l'espressione rassegnata, la mia.  

**sempre più comare** - wk36 2018     
Sul treno la bella ragazza al telefono alla fine dice: "Va bene Pasquale, vuol dire che  hai ragione tu: tu nella vita non ti sai organizzare e io ho sbagliato perché ti ho chiesto di organizzare un weekend con me. Per la precisione: ti ho chiesto SOLO di organizzare un weekend con me. Ecco tutto. Ciao e stammi bene".  
E a me, come al solito, verrebbe da andare lì a dirle "brava, lascialo perdere, puoi trovarne cento altri molto meglio di questo" ma poi fraintenderebbe, credo.  

**lupa** - wk36 2018  
In treno incrocio spesso un ragazzo mezzo fattone che sale a Capannelle insieme a una vecchia lupa dall'occhio buono. Tra i due è lei che guarda lui, che lo controlla, che si sposta benevola per seguirlo in tutti i posti che lui cambia prima di scegliere quello giusto e credo che sia sempre lei a ricordargli che deve scendere a Ciampino.  

**spettinati** - wk15 2018   
mentre me ne sto seduto al tavolino del bar con la mia pizzetta rucola e bresaola, passa una ragazzina sui vent'anni faccetta pulita che risale il marciapiede. In quei dieci metri che l'osservo cambia espressione tre-quattro volte cercando quella giusta per un selfie. Alla fine i capelli le finiscono in faccia per il vento e proprio quella posa scomposta sembra andarle bene (che è poi come vengono le foto a me: abbastanza a caso). Ipotesi: manda la foto alle amiche dicendo "so' sconvolta!.." (se si usa dire ancora così) oppure la manda alla madre che le dice sempre "pettinati!".   

**calcoli zollometrici** - wk15 2018    
in Metro c'è uno che parla al telefono e sembra molto competente. E' di quelli che amano le domande retoriche: "Lo sia quanto costa la terra vegetale? Costa 13 euro a tonnellata. E lo sai quanto pesa un metro cubo di terra vegetale? un metro cubo di terra vegetale pesa una tonnellata e quattro pure cinque. E' sì, uno e quattro, uno e cinque... E sai in finale quanto fa un camion di terra vegetale? ..." In finale gli esce 1200 euro. Si capisce però che dall'altra parte del telefono devono dirgli che è un numero troppo tondo per essere giusto e lui ci rimane male.    

**dinamiche di coppia**  - wk15 2018  
dice che lei lavora tutti i fine settimana fino alle nove di sera e che il ragazzo invece fa il lattaio: dal lunedì al venerdì sta fuori la notte e di giorno dorme. Dice che allora si vedono il sabato sera ma che poi *daje e daje* le tensioni aumentano e in finale succede sempre che sbroccano.  
 
**campus** - wk11 2018  
su di via della Sorbona, uno stradone che incrocia rotonde e altri stradoni tra agro romano e parcheggi di istituti universitari, troviamo due pecoroni che risalgono il marciapiedone lungo la rete di confine del pratone. Dall'altra parte c'è anche tutto il resto del gregge che non sanno come raggiungere. Non sono spaventati: solo ogni tanto alzano la testa e fanno come degli strani belati interlocutori ("bee bee") ma nessuno risponde.    

**un fatto culturale** - wk06 2018  
All' immigrato che non capisce la prescrizione, la segretaria del laboratorio di analisi cortesemente così spiega: "La coprocultura significa il culturale sulle feci." Il che non fa una piega.  

**superato** - wk51 2017  
Termini. Primo mattino. Nel flusso che risale mestamente il binario 15, un tipo sui trenta telefona al figlio che farà le elementari. Con tagliente di sfida gli chiede: "Vuoi diventare un asino?" Proprio così: un asino. Mah... 

**birdie num num** - wk45 2017   
Sotto al tabellone delle partenze trovo due indiani divertiti dall'assonanza dalle parole *Termini* e *Terni*. Se le ripetono l'un l'altro a scioglilingua "Termini-Terni, Termini-Terni, Termini-Terni". Sono molto soddisfatti, pure con tutta quella loro T-palatale.  

**baci rubati** - w03 2018  
In treno una signora sui sessanta sul malfermo continua ostinata la sua conversazione al telefono. Dice che è  andata a visitare un'amica all'ospedale, che sì, sì, certo la malata è tanto caruccia ma è 'na stronza e lei non ci va più. E te credo: lei gli ha fatto vede le foto dei nipoti suoi che aveva fatto proprio lei col cellulare suo e quella "uh, che belli! uh che belli" e non s'è messa a bacialli ?!. Eh: a bacia' la foto sul telefonino suo!.. Oh, ma se t'ho detto che non me piace!.. Le foto se baciano solo quelle dei morti. E allora baciate le foto de li mortacci tua  e no quelle dei nipoti mia!..  
Dall'altro capo condividono.    

**all'attakken!**- w03 2018    
Mi segnalano che dagli altoparlanti della linea Roma-Viterbo, del tutto inaspettatamente e del tutto in contrasto con lo spirito dimesso del treno, ogni tanto je parte la *Cavalcata delle Valchirie* (e a tutta callara)  


**vecchio trombone**  - wk45 2017  
L'uscita della Metro B che dà direttamente su piazza dei Cinquecento è un varco puzzolente e mal frequentato. Uscendo ci trovo tre adolescenti magrebini, secchi secchi, con addosso delle magliettacce di calcio. Se la ridono di gusto perchè uno di loro scende contromano le scale mobili con dei gran balzelloni plateali. In effetti è divertente. Io però evito di dargli soddisfazione.  

**guerra di posizione**  - wk45 2017  
Sul treno c'è una bambinetta che saltella nel corridoio tra scalini, borse e inciampi vari. Il treno dà i suoi soliti scossoni. La madre già esaurita di suo, le dice: "Se poi ti fai male io non ne voglio sapere niente". La figlia ostenta una studiata indifferenza ma manco due secondi dopo sta lì che rischia di prendere uno spigolo. La madre ha un ghigno di soddisfazione. Io je bucherebbe il pallone a tutte e due.  

**terminale** - wk41 2017    
Al Parco s'è formato un capannello di padrone di cani. Tra loro fanno un mesto vociare.  Parlano di un cane che sta male è terminale. Cordoglio. Ma è il cane o la padrona? No, rassicurano, solo il cane. Meno male che io c'ho mio figlio, anche se sta alla Balduia ci pensa lui. Al cane? E sì certo al cane, io c'ho solo un po' alto il colesterolo cattivo. Chi sta alla Balduina, il cane?  
Intanto i cani, anche loro molto anziani, attendono accovacciati il momento di riaccompagnare a casa le loro padrone.   

**rampa** - w39 17  
Due ragazzi africani, alti, magri, nerissimi, che camminano in contromano sul curvone di una rampa di accesso del raccordo. Avranno 20-25 anni al massimo. Stanno affiancati, ognuno con sulla spalla una bustona di plastica strapiena. A entrambi sul viso risalta il cavo bianco delle cuffiette.  
Verrebbe da fotografarli, non tanto per la simmetria della composizione (bustone, cuffiette, curvone, figure nere slanciate) sarebe da farlo solo per come sembrano essere piovuti dal nulla su un curvone di una rampa del raccordo, qui all'uscita 23.  

**lasciar perder** - wk34 2017    
Sul treno che arriva da Ponte Galeria c'è una coppia di cinquantenni. Sembrano due dell'est ma potrebbero anche essere di Rosciolo dei Marsi. Sono tristissimi. Lei non parla e guarda fissa nel vuoto. Lui la abbraccia silenzioso. Nella migliore delle ipotesi sono due che si stanno lasciando, nella peggiore meglio non parlarne.

**in Prati** - 2017  
Gli androni e i portierati dei palazzi che si credono un po' *'sto cazzo* e che mi mettono sempre un po' di soggezione a passarci davanti.  

---  
[home](/index.md) - [about me](/aboutme.md)   
