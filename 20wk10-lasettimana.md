# in hoc signo   
### della serie "la settimana" - wk10 2020   

![](https://drive.google.com/uc?id=10P2hE1P1wRhmjO2ircMPzmyare97R7xK "Roma - via Colombo / via Accademia degli Agiati")  

Sera. Frascati. Staziono dalle parti del crocefisso sopra casa mia, quello vicino della fontana dei passeri. Un po' guardo Ciccio senza guinzaglio che spiscetta, un po' le macchine che vanno e vengono sul curvone .   
Compare una ragazza sui venticinque, gonna-tailleur e tacco 12. Parla al telefono con tono allegro. Inaspettatamente davanti al crocefisso si ferma e si fa un segno della croce (un segno di quelli col bacetto finale, come fanno certi calciatori quando entrano in campo). Lei forse di bacetti ne dà pure due ma piano piano (sta ancora telefonando). Quando chiude la telefonata, si sistema seria la gonna, e si inginocchia proprio lì davanti, su una gamba sola, in equilibrio instabile sui sanpietrini, il tacco 12 che sporge orizontale, Ciccio che annusa a cinque metri, fracasso di macchine che vanno sul cuvone e pure un paio di ragazzi della scuola calcio che passano bubbolando sulla Roma. Lei niente: col viso rivolto al Cristo recita una sua lunga preghiera. Due minuti così e io come calamitato a guardare.  
Quando si rialza si incammina verso una macchina con le doppie parcheggiata dall'altra parte, nel punto peggiore del curvone. Ci manca solo che attraversando la mettono sotto. "Bel segno del signore sarebbe!.." penso beffardo. Invece la ragazza se la cava benone e io interpreto positivamente la cosa (per lei, per me e per una bella fetta di umanità di mio interesse, Ciccio compreso).  
E' stata tutta una settimana così: di intensi scongiuri.  

---  
[home](/index.md) - [about me](/aboutme.md)   
