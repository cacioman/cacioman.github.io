# Palme, domenica delle   
#### della serie "scendo il cane" - wk12 2021   

![](https://www.dropbox.com/s/ajixb91ehfv3192/screenshot_2021-03-28%20foto%20in%20fotoblog%2020-21%20-%20google%20foto.png?raw=1 "Domenica delle Palme -2021")  
  
Questa mattina mentre spiscettavo Ciccio, sullo sterro erboso è arrivato un signore anziano: di paese, età indefinibile, coppoletta e giacca di lana, mani incrociate dietro la schiena a tenere dei ramoscelli d'ulivo. Un po' si guardava intorno con fare incerto, un po' si affacciava di sotto, non si capisce se verso il campo sportivo vuoto o a contare i gatti nella strada poco frequentata.   
Era da fotografare. Genere "foto emblematica di noi che abbiamo svernato, ne vorremmo pure uscire fuori ma ci aggiriamo circospetti con la nostra smarrita saggezza".  
Non l'ho fatto: uno perché con le foto di spalle devo riuscire a smetterla, due perché sarebbe stato meglio farlo da davanti, con l'occhio antico dell'omino che traguardava la mascherina bianca (da sotto l'ombra della coppoletta) e la palma tenuta su (come la tiene quel contadino con la falce e martello in quella foto di Dondero, una posa strana, quasi provocatoria). Ma poi a quel punto avrei dovuto prima fermarmi, attaccare bottone, approfondire e c'era pure il caso che non si faceva fotografare.     
Ho lasciato perdere, sono invece andato dai Frati a cercare una palma da portare ai miei (che anche loro hanno svernato, come tutti).  

---    
[about me](https://about.me/cacioman) 
