# promoter  

#### della serie “in giro” - wk35 2018  
<img src="https://drive.google.com/uc?id=1kz3C84euB42Dz21IUuGKIdSs2F90dZI_" alt="Trenino" width="400">  
<!--- /interarete081.png  --->  

Su via Giustiniano Imperatore incrocio due vestiti tipo *Le iene*, ma per il caldo stanno senza giacca: solo camicia  bianca, cravattina, pantaloni e scarpe neri. Potrebbero essere dei promoter di aspirapolveri o cose simili. Uno è un ragazzone sui venti anni, un metro e novanta, bello in carne. Dondola dietro a una tipetta sui trenta, frenetica e abbronzatissima. Alta la metà di lui. Peserà quaranta chili. Tiene stretta sotto il braccio una cartellina gialla che tracima fogli. Praticamente una formichetta.  
Mentre cammina spiega veloce al bestione che cosa deve fare: "devi parla', parla', parla'. Capito? Devi parla' sempre, non devi interromperti mai, non li  devi far pensare, non gli devi da' il tempo. Parti con la storia: la piccola storia del prodotto. Capito come?" Quello fa l'espressione vuota. Lei non demorde, incessante: "Basta che segui le indicazioni che ti da l'azienda, segui sempre le indicazioni che ti dà l'azienda, sempre" (quando dice *azienda* lo dice con un tono che induce rispetto anche a me).  
Il bestione forse afferra, forse no. E' impenetrabile come un enorme elefante indiano comandato dal suo nervoso *mahut*: con la stessa *verve* potrebbe sradicare una albero della giungla, pascolare bambù, farsi un bagno nel Gange o scaraventare via quel motorino parcheggiato in doppia fila qui davanti alla Oviesse, solo glielo chiedesse questa ragazzina.  
Ma lei gli chiede: "Allora, hai capito come si fa?". Pausa. La formichetta non aspetta la conferma: "Daje! Annamo!". Partono e anche io sono tentato di seguirla per farmi dire cosa devo fare, ma poi prevale la mia di natura, quella perdente.  

---  
[home](/interarete.md)
