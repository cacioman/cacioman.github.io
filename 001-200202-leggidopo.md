# Repubblica 2-2-2020  

### Coronavirus, se vince la paura del contatto
01 Febbraio 2020  
Il timore del contagio mina il cardine della globalizzazione. La nostra civiltà per poter funzionare è costretta a rendere endemici quegli stessi pericoli
da cui tenta di rendersi immune

di MARINO NIOLA  

Virus tuo, vita mea! È il nuovo motto dell’umanità globale, impanicata dall’influenza cinese. E che reagisce alla paura rinchiudendosi in un egoismo immunitario che, oltre una certa soglia, mostra la condizione paradossale nella quale, che ci piaccia o no, siamo gettati dal sistema mondo. Si moltiplicano le reazioni inconsulte che fotografano una società sull’orlo di una crisi di nervi. La più drammatica viene proprio dalla città cinese di Wuhan, focolaio originario dell’epidemia. Dove un uomo è morto d’infarto per strada e nessuno lo ha aiutato, per paura del coronavirus. Ma anche da noi la psicosi da infezione si viralizza, in maniera infinitamente superiore all’infezione stessa. Tassisti che non accettano clienti asiatici, alunni cinesi sgraditi se non respinti dalle scuole, turisti con gli occhi a mandorla trattati come untori.

Di fatto il timore dilagante dell’influenza rivela, al di là delle proporzioni reali del contagio e delle previsioni dell’Oms, una pandemia di insicurezza che, in un mondo iperconnesso e ipercomunicante come il nostro, getta un’ombra oscura sulla vita. Restringe i confini dell’anima. Ci fa sentire sempre sul ciglio di un’apocalisse, perché in questi momenti avvertiamo tutta la vulnerabilità della nostra civiltà. Caratterizzata da un contatto sempre più ravvicinato di tutti con tutti, da una incessante migrazione di uomini e cose, da una interconnessione planetaria. Che contribuisce a sviluppare anticorpi utili, per imparare a vivere con gli altri. Ma anche anticorpi impazziti. Come il rigetto crescente dell’estraneo, la difesa da tutto ciò che viene da fuori, la diffidenza ostile verso quel che temiamo di non riconoscere e di non riuscire a controllare.

Il fatto è che la globalizzazione fa circolare con la stessa rapidità, e dentro gli stessi circuiti, tutti i benefit e tutti i malefit che produce, l’economia come la malattia. Ecco perché in questo momento alle dimensioni dell’epidemia reale si stanno aggiungendo le proiezioni dell’epidemiologia dell’immaginario. Perché se il virus dell’influenza corre veloce, quello della paura corre velocissimo. E per gli stessi motivi che accelerano il nostro sviluppo.

In realtà il coronavirus sta diventando sintomo e simbolo di quella contaminazione generalizzata che caratterizza il villaggio globale. E rappresenta la grande e in parte insanabile contraddizione di una civiltà come la nostra. Che, per poter funzionare a pieno regime, è costretta a rendere endemici quegli stessi pericoli da cui tenta di rendersi immune. Oscillando costantemente fra i vantaggi del contatto e l’ossessione del contagio. Un pendolo senza vie d’uscita. Perché se il contatto è la ragione del nostro benessere, il contagio è la ragione del nostro malessere. Inseparabili come due gemelli siamesi, contatto e contagio, comunicazione e contaminazione sono le due anime del sistema mondo.  

Così il virus cinese diventa un po’ l’effetto e un po’ il simbolo di tutte le altre “influenze negative” cui siamo sottoposti, il riassunto di tutti i nostri timori, il riflesso millenaristico delle nostre paure. E in effetti la parola influenza significa letteralmente questo, il diffondersi inarrestabile di qualcosa di fluido. Proprio come il dilagare di un’infezione. Ma anche il debordare di un’ansia e di una paura sempre più liquide. Che rischiano di chiuderci la mente e il cuore.   

---  

# A spasso con Feng e Wei nella Roma che ha paura

ROMA. L’ultima goccia prima che trabocchi il vaso, per Ruochen Jiang, è una pioggia leggera che le increspa il cerchietto di raso, giallo e rosso come i colori di Roma. Finora, nonostante la giornata faticosa, questa ragazza cinese di 20 anni in vacanza in Italia con la famiglia ha mantenuto un certo aplomb. Ma quando un tassista, dietro Fontana di Trevi, si autodichiara all’improvviso «fuori servizio», per la prima volta perde la pazienza. Poco prima lo stesso autista chiedeva ad altri turisti, senza occhi a mandorla, dove fossero diretti. «Non è possibile che lo faccia perché mi ha vista in viso», dice, mentre gli occhiali le si appannano al respiro affannato che muove sul suo viso la mascherina.

Restano così Ruochen, il padre Feng e la madre Wei: senza parole sotto la pioggia in una Roma che da due giorni non è più la stessa. Abbandonati pure dai tassisti, che a loro — i ricchi turisti cinesi cui spillare qualche euro in più — devono una bella fetta di guadagni. Quello che alla fine li carica sdrammatizza: «Sì, c’è qualche collega fuori di testa. A me non frega niente di ‘sto virus, però...». E s’interrompe: l’antifona è quella del «non sono razzista, però...». Il messaggio che tutti, da quando è esplosa la psicosi, stanno passando agli Jiang.

Eppure il capofamiglia — imprenditore informatico, un passato da cronista locale nella sua città, Hangzhou — quasi giustifica l’apprensione degli italiani nel vederli girare con le mascherine. Quasi s’immedesima nel barista di Fontana di Trevi che ha esposto un cartello invitando chi viene dalla Cina a restare fuori: «Non sappiamo ancora quanto questo virus sia contagioso — spiega Feng — Abbiamo paura anche noi».

Non solo la famiglia è oggetto di occhiate sospettose, sciarpe avvicinate alla bocca, commenti a denti stretti: i primi a scostarli, per strada, sono i connazionali. «Non è un virus, è una guerra civile — confida Ruochen — . Noi veniamo da una città lontana da Wuhan, non siamo infetti, ma che sappiamo degli altri?». Ecco il perché delle mascherine: per proteggersi. Gli esperti le definiscono inutili e gli Jiang ne hanno solo un paio a testa. Ma, fosse solo per scaramanzia, rassicurano. Come le sigarette che Feng accende una dopo l’altra: «Se fumi non ti ammali», scherza, felice di avere una scusa per evitare i rimbrotti della moglie. È lei, Wei, 45 anni, la più pragmatica: «Stiamo finendo i soldi e abbiamo un visto di 30 giorni. Ne sono già passati 16, non vogliamo diventare irregolari. Dobbiamo prendere un volo diretto per la nostra città, senza rischiare di restare bloccati all’estero o addirittura in Cina». Per ora resteranno qui, in attesa che torni la normalità. «Abbiamo fiducia nel governo — continua Wei — riuscirà ad arginare il virus».

Il tempo però va ingannato. E allora via allo shopping: gli Jiang vanno alla Rinascente in cerca di una valigia nuova. Ma tra la comitiva di ragazzi sulla porta che si coprono la bocca facendogli il verso e, all’interno, i commessi con le mascherine, è un girone infernale. Arriva l’ora del tè, ma mischiarsi alla folla è impossibile. Appena entrati in un bar, un buttafuori si apposta accanto a loro, quasi a tenerli lontani dal resto della sala. «È assurdo, finora gli italiani sono sempre stati gentili — si sfoga Ruochen — Era la vacanza dei sogni, si sta trasformando in un incubo». Non resta che andare a cena e non pensarci più. Ma l’unica opzione è il ristorante cinese: «Lì non ci sentiamo osservati». Poi a letto, in un albergo per fortuna prenotato prima che scoppiasse la psicosi. Ma con un chiodo fisso: capire quando tornare a casa. Il volo era previsto per oggi. 

---  
