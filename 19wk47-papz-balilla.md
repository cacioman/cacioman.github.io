# balilla  

#### della serie "percorsi alternativi pendolari zen" - wk#47 2019     
  
![](https://live.staticflickr.com/65535/49138247088_f623df4a75_c.jpg "Roma - via Balilla")  
più o meno [tra Ferrovie Laziali e Roma Tuscolana](/19wk37-papz-laziali-tuscolana.md) - più precisamente [qui](https://goo.gl/maps/earEFep2mgrBiUfm8)   

Via Giolitti è una strada stretta e lunga che per un paio di chilometri costeggia la ferrovia della Stazione Termini. Da una parte la muraglia della ferrovia (a tratti metafisica, in altri più sgarupata) e di fronte l'Equilino, un quartiere di vecchi fasti umbertini (ora stemperati dal multietnico *doc*). A metà di via Giolitti, dopo il tempio della Minerva Medica (sempre chiuso e cadente) c'è una breve strada a forma di chiave a brugola. E' via Balilla.  
Qui parecchi anni fa le *signore trans* ci facevano la vita. Era un postaccio. Ora l'hanno parecchio migliorato, forse troppo: sembra la cucina di mia zia. Tendine alle finestre delle case, piante sistemate, niente cartacce. Capace che dalle finestre spuntino anche delle signore per scambiarsi due chiacchierare e intanto buttare un occhio in strada. Si percepisce la soddisfazione per una certa diversità e autogestione.  
D'estate questa diversità prende la forma di una festa: chiudono la via con un palco e mettono una stesa di tavolini al posto delle macchine. Ognuno porta qualcosa (dall'anguria alle patatine), si balla, si fa casino e qualche signora *trans*, forse di quelle storiche, si dà apposta appuntamento qui (in questa strana via-bomboniera nel quartiere più mussulmano della città più pretesca del mondo).  

---  
[home](/papz.md) - [about me](/aboutme.md)  

