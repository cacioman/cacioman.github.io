# zona manovra ambulanze   
### della serie "in giro" - wk#40 2021   

![](https://live.staticflickr.com/65535/51569507029_120de99d9d_c.jpg "Pronto Soccorso, zona manovra ambulanze ")  

Negli ospedali il tempo si dilata e tutto tutto diventa improvvisamente vago e sfocato.  Ci stanno questi in camice che ciabattano tenendo un foglio in mano, non si sa bene per farci cosa. Altri  che scherzano coi colleghi forse usando parole in codice o frasi allusive. Qualcuno passa pure a passo risoluto ma evita con scrupolo di incrociare altri sguardi.   
Dalla porticina intanto esce una che chiama "Gatti" (ma forse era "Catti"). Tocca a noi! Domandiamo se era proprio "Gatti'" e quella risponde che sì certo lei cerca "Catti". Insistiamo e lei si incaponisce "e io che sto dicendo?! Catti Catti!" . Poi finalmente si capisce che cercava "Scacchi"  e i signori Scacchi (due sorelle che accompagnano il padre) diligentemente si alzano.  
Entra un uomo sui quaranta, va dritto al *triage*  strisciando dolorosamente un piede. Noi che siamo lì già da un po', per evitargli la cazziata, facciamo gli espertoni: deve prima andare al *pre-triage*, esca e  giri sulla destra. Quello esegue, sempre penosamente , ma non trova la porta e fa per tornare indietro. Noi  subito a dirgli "ma, no! due passi ancora e c'è il *pre-triage*!" intanto dal  *triage* esce l'infermiera, quella cattiva, e gli intima di entrare: chi cazzo gli ha detto di andare al  *pre-triage*?! L'azzoppato quando entra manco ci guarda, il che è anche peggio.     
Esce un'infermiera sulla sessantina, una maschiona un po' cilindrica. "D'Amato 'ndo sta?" chiede. D'Amato è piuttosto sconocchiato e fa un cenno poco convinto. "Come here D'Amato!" dice lei tutta *auanagana* e lo porta via appoggiandoselo sulle sisone. D'Amato si consola abbastanza e noi continuiamo ancora così: co 'sto senso di precarietà e vulnerabilità nelle cose della vita che ci fa su e giù tipo peperonata d'agosto.


---   
[about me](https://about.me/cacioman) 

