# pieghe

#### della serie "intera rete" - wk13 2018
<img src="https://drive.google.com/uc?id=1QrviQUi_OP02K7IjRWFzlkI5Snw_8WcJ" alt="Metro B - calca" width="400">   
<!--- /interarete065.png  --->  

In treno c'è un tipo liscio, glabro (niente barba, niente capelli, niente sopracciglia). Appoggiati sul cranio ossuto c'ha un paio di occhiali da sole tecnicissimi, da ciclista. Anche le orecchie sembrano strane (come più appuntite), la giacchetta che indossa, molto tecnica, è pure gialla e a ben guardare pure lui è sul giallo, giallo come i Simpson.  
Sta lì in piedi e parla al telefono, cose di teatro: devono organizzare un reading, sembra anche molto competente. Dice che cerca le voci giuste, "quelle *giuste* capito?". Fa i nomi di Insegno e Pannofino e altri che non conosco (ma che tanto non vanno bene perchè gli servono nomi di richiamo).
Quando chiude la telefonata si stropiccia molto energicamente la faccia, faccia che rimane come spiegazzata e ci mette un po' a tornare nella sua posizione originaria. Come farebbe una spunga dei piatti, di quelle gialle e morbide da una parte e verdi e ruvide dall'altra.  
Poi con gesto rapido si infila la punta di quei suoi strani lobi dentro il buco delle orecchie e ce li lascia lì, piegati in quello strano modo, per un po'; quindi altro gesto veloce e automatico, smonta tutto e torna come prima.  
Deve essere una cosa che fa spesso, penso. Come un tic. Un tic strano. Un tic da ex atleta di quelli nevrotizzati sulle differenze di centesimi di secondo.  
Mentre ci penso mi accorgo che anche una signora accanto a me ha seguito tutta questa strana manovra. In un attimo ci guardiamo, ci capiamo, ci capiamo che ci siamo capiti e nonostante tutto rimaniamo assolutamente impassibili. 
Niente. Neanche una piega, neanche un plissé.    

---  
[home](/interarete.md)