# grandi speranze  

#### della serie “note a margine” - wk11 2018  
![](/interarete054.png "Roma Trastevere - di vedetta")   

Garbatella (il quartiere), non ancora sera. Incrocio una ragazza appena laureata con ancora la coroncina d'alloro in testa. Passeggia ciarlando mano per la mano col suo ragazzo, un pennellone coi piedi a papera. Davanti a loro ci sono i genitori di lei: in là con gli anni con indosso il vestito buono, sono molto silenziosi.  
A guardarla così però potrebbe essere la stessa ragazza (anche lei alta, capelli lisci biondi, coroncina in testa) che ieri è entrata a Garbatella (la Metro) insieme ad una chiassosa comitiva. Qualcuno di loro ha anche gridato "facciamo gli auguri a Gabriella che si è appena laureata!" e tutti nel vagone hanno subito applaudito, specie una signora accanto a me, lei poi era particolarmente entusiasta.   
C'avrà anche lei i figli universitari, ho pensato.  

---  
[home](/interarete.md)
