# ars gratia artis

#### della serie "intera rete" - wk25 2014  
![](/interarete105.png?v=2 "Roma Ostiense - sottopasso")  

A San Paolo salgono tre ragazzi, sui sedici-diciotto anni, forse Rom, due due violini e una fisarmonica. Il vagone è abbastanza affollato ma lo stesso uno dei due violini attacca con la formula di rito: "Signori buona giornata a tutti...". Si ferma. L'altro violino probabilmente gli sta dicendo di lasciar perdere, che non c'è spazio per suonare. "Guarda come si fa" deve replicargli il primo violino e attacca a suonare tutto storto.  
La fisarmonica, un tipo allampanato, non dice niente: lui non ha problemi. S'è trovato uno spazio davanti alla porta e segue gli altri due da sopra le teste di tutti. A quel punto anche il secondo violino, un tipo basso e sveglio, non si fa pregare. Solo ogni tanto ammicca ironico alle punte degli archetti che spigano in mezzo alle teste di tutti. 
Niente "My Way" o "Libertango", suonano una musica allegra, genere balcanica, a tutta velocità e con strani accordi dissonanti.   
Devono sentirsi molto fichi (e direi che in qualche modo lo sono anche) ma a Piramide scendono senza fiatare: ormai c'è veramente troppa gente, anche solo per fare il giro dei soldi.  

---   
[home](/interarete.md) 
