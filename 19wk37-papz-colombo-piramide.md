# Colombo - Piramide  

#### della serie "percorsi alternativi pendolari zen"  

![](https://drive.google.com/uc?id=1CsjZYegSj_94boxpN25n-yHkLibBJI4o "zona Colombo")  

![](https://drive.google.com/uc?id=1LDrbBTuSaZR-320EaJdZ9ZiG9qIMmnUw "Piramide")  

[**cercasi Tano disperatamente**](/19wk45-papz-garbatella.md) - wk45 2019  
di incontri sistematicamente mancati con personaggi famosi  

**evento mondiale** - wk20 2019   
Fermo su via Alessandro Severo trovo un bus privato a le porte aperte come per caricare qualche gruppo. Sul marciapiede però c'è solo l'autista che si agita al telefono. Deve essere un *padroncino*. Lo si capisce dal tono della voce: un tono pratico, imprenditoriale, risolutivo, di comando. Un tono con le palle.  
"Te dico che è una cosa grande. Non è mica come di' tutte-le-parrocchie-di-Roma-vanno-dal-Santo-Padre no: è un evento MONDIALE! C'è un sacco da fa'. Mo' me informo meglio e te dico. Sì, MONDIALE. E' dalle parti di via Cracovia. Parcheggiamo e poi da li c'è da fare ancora un pezzo...".  
Ecco io poi ho passato tutta la settimana ad aspettare questo evento MONDIALE ma niente, niente tartari in vista.  
Solo la solita calma piatta

**effetto tonificante** - wk18 2019  
Sul vialone, tornando a casa verso la Metro, osservo venirmi incontro una signora scalcagnata col suo cagnetto vecchio e mezzo storto al guinzaglio. Vedo che anche lei mi guarda. Arrivati alla distanza giusta, la signora scalcagnata mi approccia con una certa disinvoltura.  
Dice che lei lo sa che è vecchia, e che si scusa, che è sdentata, brutta e che le dispiace e che si imbarazzata tanto a chiederlo, per di più a me che sono anche un bel ragazzo, e lei me lo può anche scrivere, che se io glieli do poi dopo posso stare sicuro che lei me li ridà, perché me lo scrive, certo i soldi, i soldi, non mi devo arrabbiare però. No, no, non mi arrabbio mica, è che come al solito non ho veramente niente, manco dieci centesimi.  
Le faccio vedere il portafoglio vuoto. Ci rimane male per me. Quasi si imbarazza lei. Ancora di più si scusa e dice altre cento cose sconclusionate.  
Ci salutiamo. Lei mi stringe il braccio e con studiata meraviglia esclama: "Però: che bicipiti!"
Te pare poco ma intanto poi in Metro mi sono sentito ancora per un bel po' tipo *Maciste contro Zorro*.   

**BWV 988**  - wk05 2019  
Al semaforo attraverso la Colombo e passo così in parata auto e moto ferme in attesa del verde. A cavallo di una gigantesca BMW, c'è un bel signore sui 60, perfettamente travestito da centauro. Sulla moto ha anche la radio, è a palla e manda le variazioni Goldberg suonate per piano. Guarda nel vuoto, sul rettifilo della Colombo e intanto se le tamburella tutte sul serbatoio del BMW.  

**Colombo** - w04 2019     
una ragazza in minigonna attraversa la Colombo ancheggiando vistosamente, mezza storta. Le pronostico subito un'ernia (perché ormai mi vengono solo pensieri da paziente di ortopedico).  

**confidene** - wk42 2018  
A Garbatella, scendendo verso il Palladium, incontro spesso due tipi che chiacchierano. Magari stanno lì da cinque minuti ma sembra che lo siano da ore, completamente integrati nel paesaggio urbano. Uno sta appoggiato su macchina parcheggiata, l'altro gli sta due-tre metri sopra coi gomiti sul davanzale di una finestra del primo piano, persiane mezze aperte. Di quello alla finestra si vedono solo la sigaretta e le braccia tatuate (tipo quelle che spuntano dalle sbarre di certe foto sui carceri).  
Quello sotto (postura storta, tutaccia sbrindellata, magrezza malsana) dice filosofico: "c'ho pensato tutta 'stanotte e poi...". Quando vede che arrivo si interrompe (manco fossi una guardia) e mi lascia passare. Io passo e lui riprende ma con un gran sospiro: "e ho pensato che era meglio diglie de sì!..".  
A me però non m'ha retto di tornare indietro a chiedere "de sì a cosa?" (e infatti poi sono arrivato a casa senza altri problemi). 
  

**bici** - wk36 2018 
Sul marciapiede di via Tiberio, una ragazza gareggia in bici col 769 appena ripartito sulla salitella. E' un gioco più per ragazzini ipercinetici ma che a lei evidentemente piace ancora parecchio (e si capisce).  

[**Promoter**](/19wk34-promoter-interarete.md) - wk35 2018  
...  

[**Gattona e cinese**](/19wk26-gattonaecinese-interarete.md) - wk25 2018  
...  

[**tricicli**](/19wk25-strisce-interarete.md) - wk22 2018  
...  

[**Glenda**](/19wk23-glenda-interarete.md) - wk19 2018  
...  

[**Forma**](/19wk22-forma-interarete.md) - wk15 2018  
...  

**Palleggio** - wk14 2018
Su via Leonardo da Vinci, i due garzoni del gommista iniziano a chiudere bottega. Per riportare dentro le gomme impilate in strada, se le passano calciandole e facendole così rotolare fino dentro al negozio. Non so chi vince.  

**Mimmo**  - wk14 2018  
Vedo una ragazzina sui 14 anni sgambettare contromano lungo il guard rail di uno stradone cittadino. Le viene incontro dondolante un TIR gigantesco (di quelli addobbati di scritte e lucette multicolori). E' un mostro buono, si ferma e aspetta che la ragazzina saltellante gli scivoli sotto il suo muso. Sul suo cruscotto lampeggia una scritta a LED rossi di quelle che si comprano dai cinesi, la scritta dice "MIMMO".  

**grillo** - wk12 2018
Sul marciapiede di via Giustiniano Imperatore sono stato superato da un ragazzino, un tipetto sui dodici-quattordici anni secco secco e mezzo imbranato , che  mi si è messo davanti a scavalcare sistematicamente qualsiasi rilievo *notevole* trovasse sul suo percorso. Zigzagando con bislacca determinazione, ha così inanellato: due fioriere, un idrante, i resti di una panchina, il secchione unto di un benzinaio chiuso e una lunga serie di ceppi di platani tagliati a circa un metro. Ha evitato solo di scavalcare il gabbiotto del benzinaio e di saltarmi sulle spalle quando si è trovato a dovermi superare. Di questo ovviamente lo ringrazio.    
Potrebbe essere un ottimo spunto per amare riflessioni sulle nuove generazioni ma non arrivo a tanto. 

**al taglio**  - wk10 2018  
pizzeria al taglio su via Girolamo Benzoni, un po' sullo squallido (il negozio non è ancora aperto e il banco è vuoto). Dalle vetrine sulla strada si vedono i due pizzaioli in cucina: tenuta bianca, *bustina* in testa e fazzoletto rosso al collo. Uno è un enorme signore sui 70 che dorme riverso su una sedia. L'altro è un ragazzetto tipo indiano che si affaccia dal passa vivande impastando allegro qualcosa e guarda fuori verso la strada.

**ripresa** - wk06 2018  
Su via Alessandro Severo, due anziane signore discutono tra loro della crisi. Una sta affacciata alla finestra della cucina di un dignitosissimo piano terra, l'altra risponde dalla strada un metro sotto ferma con le buste della spesa apesse in mano. Quando arrivo, quella della cucina come a confermare un loro lungo discorso, sospira: "E pensare che ci eravamo ripresi così bene dopo la guerra!..". L'altra annuisce.
 
**Super Santos**  - wk04 2018
Su via Severo, un ragazzino avanza a grandi passi. Sotto il braccio tiene orgogliosamente un pallone da calcio, deve essere appena reduce dal campetto poco sotto. Vittorioso. Dietro di lui, molto più compassata, la madre bagladese in tenuta *three piece* da passeggio. Va a fare quattro chiacchiere con altre amiche bangladesi che ho appena incrociato sedute all'ombra davanti al fruttarolo di quartiere, bangladese pure quello.  

---  
[home](/papz.md) - [about me](/aboutme.md) 