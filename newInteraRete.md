# Intera Rete
#### cronache di un pendolare  

![](https://drive.google.com/uc?id=19r-sX6PJQ8F81UE_FqrtIK8KkQREFpH0 "selfie")  

Claudio Gatti  
https://about.me/cacioman

---  

empty page  

---  
# apparizioni  
![](https://drive.google.com/uc?id=1pQpp0FAkW7GbHoHoZSCGCEgv4MhQX8yX "interarete0005.png")   
Metro B, Termini - twins  

## rampa   

Due ragazzi africani, alti, magri, nerissimi, che camminano in contromano sul curvone di una rampa di accesso del raccordo. Avranno 20-25 anni al massimo. Stanno affiancati, ognuno con sulla spalla una bustona di plastica strapiena. A entrambi sul viso risalta il cavo bianco delle cuffiette.  
Verrebbe da fotografarli, non tanto per la simmetria della composizione (bustone, cuffiette, curvone, figure nere slanciate) sarebbe da farlo solo per come sembrano essere piovuti dal nulla su un curvone di una rampa del raccordo, qui all'uscita 23.  

---  

![](https://drive.google.com/uc?id=1CFYcv-CQTZ3q8hN2kw0nNk38jBjYWfXO "interarete009.png")  
Anagnina, stazione bus - verso scuola  

## paradiso perduto  
  
Fiumicino, pausa pranzo, tavolini all'aperto di una pizzeria al taglio,  solicello, arietta marina che risale il canalaccio lì davanti. Si sta d'incanto.
Due operai sui quaranta, forse  di un rimessaggio o di qualche cantiere nautico, si mettono fuori con le loro pizze. Uno dei due va a prendere da bere "Prendo solo birra o famo birra e gazzosa?". L'altro accenna vagamente a un sì e lui porta  birra, gazzosa e pure del vino. Dice che il padre beveva la birra sì ma più birra e gazzosa e anche col vino era più vino e gazzosa. L'altro lo lascia parlare. "Anzi, sai che faceva la pora mamma? Preparava le pesche, quelle bianche, dentro una brocca col vino" ma con le mani mima più una zuppiera che una brocca "e poi papà quando tornava da lavoro,  stanco, vedi come se le mangiava!.. se le mangiava tutte." e sempre a mimare una zuppiera  (che ora sembra più un gestaccio che una zuppiera). L'altro approva lo stesso estatico. Segue un silenzio, come una sospensione che  comprende i due operai, le loro pizze, noi dei tavoli accanto, l'arietta di mare e pure il canalaccio. Tutto un rapimento per questo ricordo di paradiso perduto e di tutte le cose belle che vanno via per sempre.  

---  

![](https://drive.google.com/uc?id=1-K7KIKWOBIwonlVX_sO6MAz8K9JqrHIz "interaret016.png")  
Anello ferroviario - sad cat  

## Glenda   
A San Paolo, su un Ducato mezzo rotto e malamente parcheggiato, al volante c'è una Glenda Jackson tragica che fuma e guarda nel vuoto.  
Seduto accanto a lei ci sta un cane lupo che si guarda intorno con un'espressione piuttosto consapevole.  
Meno male!..  

---   

![](https://drive.google.com/uc?id=1D3R3i4dUSCtjbv_zwHszJ-_YXrq5biB8 "interarete020")    
Roma Ostiense - sottopasso   

## surprise 

A Termini, salendo da un sottopasso, vedo che un po' lontano, quasi da in cima alle scale, mi viene incontro una ragazza. Quando mi vede, la ragazza (anche carina) si ferma incredula e mi saluta. Per sicurezza non rispondo (quand'è così dopo si scopre sempre che salutano quello dietro) ma dietro non ho nessuno e la ragazza (anche carina) continua a salutarmi, meno convinta però e quando finalmente capisce l'errore fa una brutta smorfia. Io accenno ugualmente un sorriso ma per tutta risposta quella si gira e scappa via a due scalini alla volta.  
So' soddisfazioni.  

---  
![](https://drive.google.com/uc?id=1OdBq_lvW1YpWplgEAc6FbOhobEcuzBbS "interarete023.pngR")  
Roma Frascati - legs  

## ultima sigaretta  

Alla fermata del bus una signora sui settantacinque (ma che si tiene disperatamente su) mi chiede una sigaretta. Penso subito alle volte che ho usato questo approccio genere da militare in libera uscita. Non tantissime ma poi che c'entra? non è certo una situazione di quelle, credo. Non lo è.  
"No, mi spiace" dico "non fumo".  
Mentre parlo, ci passa davanti una ragazza esile e bionda, forse straniera, anzi straniera sicuramente, est Europa, decisamente carina. Fuma una sigaretta. La guardiamo entrambi un po' incantati manco fosse la prima volta che ne vediamo una. Tenterei anche l'approccio ma mi trattengo: potrebbe essere mia figlia. 
Intanto quella ci scivola via leggera. Io e la signora rimaniamo un po' a bocca aperta (e senza sigaretta) poi ci salutiamo con un sospiro d'intesa.  
