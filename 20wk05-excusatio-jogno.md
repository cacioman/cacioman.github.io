# excusatio non petita  
### della serie "jogno" - wk11 2018  

![](https://drive.google.com/uc?id=19uzNHofqRRBzbu-ERLJKqf3haHhrd04r "Roma, Equilino- domus aurea")  
  
Bus COTRAL che va verso i Castelli. Una signora dell'est mi incastra tra lei e il finestrino ma con questo freddo il contatto umano col suo corpicione è gradito.  Lei intanto sta incollata su Facebook a guardasi una squadra femminile di ginnastica attrezzistica dell'est di una qualche Olimpiade del passato: ragazzine dai corpi efebici e gli occhi determinati, allenatori buzziconi, schiena di gomma , movimenti meccanici a molla. Il filmato è lunghissimo ma io ancora non mi scaldo.  
La signora scende a Vermicino, Al suo posto arriva una ragazzina italiana, anche lei si curva su un social ma ora smetto di impicciarmi.  
Quando arriva la mia fermata, e mi alzo per uscire, scopro il perché di quel freddo: stavo seduto su un sedile mezzo bagnato (e ho pure i pantaloni tutti appiccicaticci). Blocco la ragazzina, che con un guizzo starebbe per spostarsi proprio al mio posto. Attenzione, le dico, non mi ero accorto ma il sedile è bagnato. Lei verifica con la mano e mi ringrazia. Poi per fare lo spiritoso dico sornione "non sono mica stato io". Lei si impietrisce e mi sorride imbarazzata (l'eventualità di una mia incontinenza non le sembra impossibile). Guadagno goffamente l'uscita.  

---  
[home](/index.md) - [about me](/aboutme.md)  
