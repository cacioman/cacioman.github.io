# brecciolino  

#### della serie “intera rete” - wk35 2018  
![](https://drive.google.com/uc?id=1Nk8_OW5Qm7QYqStIRIB3azh9y4noUiU8 "Roma Ostiense - binario 1")   
<!--- /interarete080.png  --->  

A Ostiense sul parapetto del binario uno, siamo appoggiati in tanti. Aspettiamo il treno da Pisa per Termini. E' che la Metro B è ferma e a noi c'ha detto pure troppo bene di riuscire a prendere il Roma-Lido, chi a San Paolo chi a Marconi, anche se poi arrivati a Piramide niente *tapis roulant* (quand'è così la galleria la tengono sempre chiusa) e ci mandano tutti sullo stradone per piazzale dei Partigiani e Ostiense. 
Fa un caldo boia. Un ragazzone su venticinque, ciabattine, pantaloncini e un taglio assurdo di capelli, arriva con gli ultimi smadonnando per il caldo, i mezzi e tutto il resto. Dalle smorfie deve fargli anche male un piede. Lo appoggia storto e da quel lato è tutto scrociato: c'ha come grosse macchie rosa sulla pelle. Spalle, braccio e gamba. È di quel rosa-bianco che viene dopo le croste e ora gli risalta parecchio anche per via dell'abbronzatura delle parti sane, bella nera.   
Un rumeno accanto a lui, uno sui quaranta, tipo più convenzionale, gli attacca subito bottone e con un sorrisetto allusivo chiede: "che moto c'hai?"  
Nooo, dice il ragazzo, cioè sì lui la moto ce l'ha, tipo una Honda *qualchecosa*, ma non è che s'è fatto male con 'sta moto (che il rumeno conosce e che con la testa approva molto come scelta) ma se l'è fatto col motorino. Tutta una cazzata a una rotonda a Villaggio Breda, a due all'ora, per via del brecciolino. "Eh..." conferma il rumeno col solo testone "il brecciolino è traditore!.." 
Poi passa cinque minuti buoni a mimare la dinamica: la stronza che arriva, la distrazione su una curva che ha fatto un miliardo di volte, la mancanza di *grip*, la sorpresa, il tentativo di raddrizzarsi, del tutto inutile, la lentezza dello scivolamento, vedersi andare giù piano piano come in un film e poi di come il piede gli s'è tutto girato al contrario.  Il rumeno conferma tutto, lui lo sa: anche lui è motociclista. Dice che ora la moto non ce l'ha ma conta di comprarsela presto: aspetta solo l'occasione. 
Arriva il treno. Ci incamminiamo tutti e in effetti zoppica anche il rumeno però di meno e sull'altro lato.  

---  
[home](/interarete.md)
