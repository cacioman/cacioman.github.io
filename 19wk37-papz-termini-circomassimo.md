# Termini - Circo Massimo  

#### della serie "percorsi alternativi pendolari zen"  

![](https://drive.google.com/uc?id=1bjUIKWN_rkALJuo2Y_Gf8Qn3_yIzyYdi "Roma Termini")  

![](https://drive.google.com/uc?id=1uQqFiJyhe9wQQtfyZWRtKNvaywTEKMme "Circo Massimo")  

durata 30 minuti - [vedi tracciato](https://drive.google.com/open?id=17AkcZ-kSqDk33pwxQ-r3hHxlNlBtMcNg&usp=sharing)   

**sotto controllo** - wk11 2019  
Mattina presto dopo Santa Maria Maggiore, diciamo dalle parti di Termini. Si sentono le urla di una donna, urla bestiali come se qualcuno le stesse staccando le dita di una mano o se volessero fucilarle un figlio. Pronuncia frasi incomprensibili, forse in una lingua dell'est, ma a destabilizzare basta quel suono sgraziato e forte: una di quelle cose che prende al cervelletto (o ad altri gangli nervosi primari).   
Mano mano che mi avvicino però le urla scemano. Incrocio venirmi incontro solo una signora pallina, col viso scavato. La guardo interlocutorio e lei sbotta in una di quelle urla bestiali (con la mano davanti alla bocca come a coprirsi). Più avanti, qualcuno dei militi che sta uscendo dalla una caserma per andare al bar (penso siano dei finanzieri), si allarma: "tranquilli" gli risponde uno che ha già capito "è tutto sotto controllo". Le urla infatti si allontano.   
La sera, ora di cena, torno a Termini e nella galleria sento di nuovo quelle urla disperate, solo poco più roche. E' la signora del mattino all'ingresso di via Giolitti. Si distingue poco: mezza in ombra appena fuori dal riverbero iridescente del megavideo. La cosa deve scuotere pure i ceffi più incalliti, quelli che di solito litigano e schiamazzano sopra le scale mobili, che se vanno via. Un vigilantes mi rassicura che la sta tenendo sotto controllo lui.    
Praticamente saranno dodici ore che sta sotto controllo così.  

**gran coda** - wk37  2018
Per attraversare via delle Terme di Caracalla all'altezza della FAO, passo da una strana aiuola spartitraffico. Ha una pianta a forma di pianoforte grancoda e in dieci metri per venti ci stanno: un monumento commemorativo dell'undici settembre (sono due colonnine di marmo, gemelle), un cipresso, un pinuccio, tre pali della luce e tutta una serie di armadietti elettrici di varie dimensioni e disordinatamente orientati. Pure le  strisce pedonali sono strane: arrivano sul grancoda e finiscono lì senza più andare avanti. Per raggiungere la Metro sotto la FAO mi devo avventurare sullo stradone incasinato di macchine.  
Il punto peggiore è quasi arrivati dall'altra parte, proprio sull'angolo dove c'era quell'inquietante obelisco di Axum. Qui il semaforo è giallo fisso e le macchine svoltano senza guardare troppo. Io di solito me la cavo ma mentre goffamente mi metto in salvo, mi accorgo che uno di quei funzionari FAO, sempre esotici ed elegantissimi, ha seguito dubbioso le mie evoluzioni nel traffico e ora tira dritto in ufficio con una certa sufficienza. E' stata tutta un settimana così: rimediata e imbarazzante.  

**Circo Massimo** - wk10 2018   
Ingresso della fermata Circo Massimo direzione Laurentina (quello proprio sotto la FAO), una ragazzotta-soldato mimetica e fucile d'assalto che sta sotto un gazebo sistemato tra l'autoblindo e le scale di accesso della Metro. La ragazza guarda in basso verso le scale e sorride benevola verso una signora delle pulizie (culona, capelli biondo tinto) che in quel momento le sta dando le spalle e spazza via gli aghi di pino dai gradini bagnati.  

**barcarolo** - wk04 2018 
Di buon mattino due centurioni romani, gambe penzoloni, che se ne stanno appollaiati sul muretto del belvedere davanti al Colosseo. Aspettano i clienti e si fumano una sigaretta. Penso sempre che siano rumeni. Per tutta risposta una canticchia ispirato "Let it be" dei Beatles gorgheggiandolo in romanesco come er barcarolo che va controcorrente. Sono proprio rumeni.  


---  
[home](/papz.md) - [about me](/aboutme.md)  