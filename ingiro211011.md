# armadi
### della serie "in giro" - wk#40 2021   

![](https://live.staticflickr.com/65535/51569063963_c6773a2dbe_c.jpg "Barberino del Mugello - palazzina")  

A guardare il paesaggio che scorre dal finestrino del treno, come della macchina lanciata in tangenziale, mi perdo spesso appresso alla sfilata straniante di capannoni, mega rivendite, discount e accrocchi abusivi. Non deve essere per forza una periferia  degradata (vanno bene pure le villette liberty, le palazzine residenziali di pregio, o quelle così-così)  in ogni caso mi parte come uno sconforto, una spocchia snob intorno alla domanda: ma che v'ha spinto a vivere così lontano? ("lontano" da dove poi? Frascati, Roma Sud?!)   
Dall'alto della mia poltroncina mi metto a guardare balconi e giardinetti. C'è  sempre qualcuno che traffica con della roba che sa lui; una signora intorno ad uno stendino; un gatto navigato che ostenta noncuranza; dei giochi per bambini tra cui spunta un triciclo rosso; un cane dinoccolato; una ragazza che telefona; due pischelli tirati a lucido che escono; una donna (la madre forse?) che si fuma una sigaretta appoggiata alla ringhiera.  
Mi piacerebbe avere la scusa per vedere questi posti dentro, perderci del tempo, sentire rumori e odori. Trovarei magari dei servizi da fare invidia, pieni di asciugamani, maniacalmente puliti, o tinelli atroci con un odoraccio di ciabatte di plastica ammucchiate. Sicuro che gira gira becco i miei stessi mobili IKEA, ma messi in modo diverso, e nell'armadio nella camera a letto coperte e lenzuola sistemate per bene (o anche ammucchiate in qualche modo) da una mano familiare.   
Veramente troppi dettagli e troppo inutili anche perché la macchina, o il treno che sia, mi ha già portato avanti:  ora c'è da sbirciare un'altra casa cresciuta qui in culonia intorno a delle lenzuola in un armadio in una camera da letto sconosciuti, ma abbastanza familiari.  

---   
[about me](https://about.me/cacioman) 
