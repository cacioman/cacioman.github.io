# incontri mancati  

#### della serie "percorsi alternativi pendolari zen" - wk#45 2019     
  
![](https://drive.google.com/uc?id=1naL28jYDGpLDGk71tzxvt4VIxEfLeSig "Garbatella")  
più o meno [tra Colombo e Piramide](/19wk37-papz-colombo-piramide.md)  

Per una serie di ragioni mi sono convinto che proprio qui abiti Tano D'Amico (il celebro fotografo del *movimento*, metà anni '70). Sono ragioni del tutte indiziarie. Non ultima c'è quella di dire: figurati se uno come Tano D'Amico si prende la casa nella Garbatella *facile* (quella dei lotti, dei cortletti silenziosi, con quell'aria di sospensioe, la Garbatella che piace a tutti, anche a me). Tano D'Amico no, lui sta con la gente, quella vera, e se ne va nel vecchio palazzone incolore, epoca boom economico, che della Garbatella dei Cesaroni c'ha solo il nome della fermata MetroB che gli sta davanti. Lui coi personaggi marginali che stanno al bar più avanti (tipo quello che mi chiede sempre "due euro per il cappuccio" e che adesso con tutti quei due euro ci si sarà rifatto il bagno di casa) lui ci sguazza in gran comunione ideale.  
Così ogni volta che passo di qui, appizzo lo sguardo e mi preparo a scattare per dire "buongiorno Maestro! posso farle una foto? anche tipo selfie, famo 'sta pazzia?".  
Non è mai successo. Ho solo incrociato più volte lo sguardo del portiere dello stabile (che ormai deve avermi individuato) e che quest'estate spuntava da dietro la siepe mentre la stava sfalciando con dei grossi forbicioni da pota. Me li ha puntati a fauci aperte fissando lo sguardo e, dopo un attimo di sospensione, li ha chiusi intenzionalmente a scatto: *click*, *click*.  
Sicuro che Tano D'Amico deve abitare proprio qui.  

---  
[home](/papz.md) - [about me](/aboutme.md)   

