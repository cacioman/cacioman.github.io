# mammoni  

#### della serie "intera rete" - wk05 2018  
![](/interarete109.png "Roma Termini - estate")  

Anni che vado sui mezzi pubblici e quindi anni che origlio telefonate. Nella maggioranza dei casi chiamano mamma.  
C'è la sposina che dice "sai che ho pensato ma'?" e con tono compiaciuto racconta i progetti per pranzo, cena e su come pulire le magliette di calcetto del marito; il seminarista bambacione che con estenuante dettaglio elenca ogni cosa gli è successa quel giorno (cosa ha mangiato, quanto ha studiato, come si sente di stomaco, le aspettative spirituali, le ingiustizie subite); la ballerina che ha rifiutato una parte per "Sette spose per sette fratelli", sembra molto sicura ma chiede comunque conferma se ha fatto bene a rifiutare (e la mamma conferma); la giovane madre sull'orlo di una crisi di nervi perché non sa come gestire i capricci della figlia in età prescolare (la mamma-nonna dice alla mamma-figlia che invece lei da piccola era bravissima ma adesso che ce voi fa' è tutto diverso); l'ex carcerato che si informa con circospezione su chi ha chiamato a casa, che accento aveva, che tono aveva (e dall'altra parte del filo si intuisce che c'è una persona navigata in fatto di psicologia spicciola); il rintronatone che poveretto ha scaricato il telefono e me lo chiede in prestito perché è tardi e deve avvertire mamma così magari può farsi anche venire a prendere; il quarantenne che chiama e si ostina a parlare bene della moglie con la mamma-suocera (ma tanto lo sa anche lui che quella è una battaglia persa); il ragazzo gay con una complicata storia lui-lui-l'altro; l'universitario fuori sede che elenca una serie di casini amministrativi, organizzativi, di trasporti, di mentalità di una città come Roma (e la mamma che lo rassicura con un indefinibile "stai tranquillo: farai come fanno tutti"); e via così.  
Sono tutte telefonate molto diverse ma tutte finiscono con un disinvolto e abbastanza sollevato "Ciao ma' !.. " .  

---  
[home](/interarete.md) 