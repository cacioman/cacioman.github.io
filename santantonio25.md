# Sant'Antonio 2025 
### della serie "Tione 6x6" - gen 2025

![](https://i.postimg.cc/C5dVczgf/Screenshot-2025-01-22-164511.png "Tione - S.Antonio 2024")  

Sant'Antonio Abate, il protettore degli animali domestici, è un santo importante. Egiziano del secondo secolo, asceta ed eremita, ha resistito alle tentazioni demoniache nel deserto ed ha donato il fuoco agli uomini dopo averlo rubato dagli inferi. Una specie di Prometeo che ce l'ha fatta. Lui e il suo fido maialino, che lo accompagna sempre.  

Le feste del Santo sono delle cerimonie notturne che si svolgono in quasi tutti i centri della valle dell'Aterno.  Prima si fa la benedizione agli animali, temporalmente scandita dal passaggio di Don Artur di paese in paese, e quindi i grandi falò in piazza, in mezzo alle case.   
Sono performance semplici ed ancestrali. Nei giorni più freddi dell'anno, la festa del Santo celebra l'inizio di un nuovo ciclo agricolo: il patto con gli animali, la vittoria della luce sulle tenebre, della domesticazione sulla brutalità. Una cosa va dritto all'ipotalamo anche per uno come me che il pollo lo interfaccia in fettine sceltissime al banco frigo.    

Prima del fuoco di Tione passiamo a vedere quelli di Fontecchio e Santa Maria. Arriviamo in piazza a Tione subito dopo la benedizione, il fuoco è stato appena acceso ma già alto. Intorno, mezzo ipnotizzati da fiamme e crepitio, c'è chi continua ad alimentarlo con altra legna e fascine, in una dinamica di fascinazione e spavalderia che mi ricorda insieme "la notte sul monte calvo" e "l'apprendista stregone" di Fantasia. 
Ieri era il fuoco quello da addomesticare e oggi è l'intelligenza artificiale? Bisogna saper mettere insieme il computer ed il pero selvatico, come dice bene Franco Arminio, sì ma come si fa?   
Poi si mangia e si beve.  

[**qui le foto che ho fatto quest'anno**](https://photos.app.goo.gl/Pue7q8XrCrM8EpR56) , la sequenza di inizio pagina l'ho fatto l'altr'anno con la Webcam che stava in piazza. Faceva un gran freddo e stavano tutti al chiuso nella ex sala consiliare.   

---  
[about me](https://about.me/cacioman) 
