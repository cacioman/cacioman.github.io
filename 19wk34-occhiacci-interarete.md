# occhiacci  

#### della serie “intera rete” - wk41 2018  
<img src="https://drive.google.com/uc?id=1D2mJKMAUjOzotYBkRh_LwqoRwonD41J3" alt="Metro B - Colosseo" width="400">   
<!--- /interarete102.png  --->  

Quando aprono le porte del treno mi trovo davanti un muro affollato di passeggeri: quasi nessuno scende e quelli rimasti serrano le fila per scoraggiare noi nuovi intrusi. Seduto sullo strapuntino dell'ingresso c'è pure un ragazzo tutto ricurvo sul telefonino. Salgo senza preoccuparmi troppo di urtarlo.  
“Ehi!" mi dice offeso "Ma io sto scrivendo !”    
“E io sto salendo.” sibilo soddisfatto della mia risposta. Manco lo guardo.  
Immediatamente prende forma come uno strano silenzio imbarazzato. Il ragazzo però non reagisce e rimane ricurvo a scrivere il suo messaggio. Lo fa con grande concentrazione. Quando finisce alza lo sguardo e con altrettanta concentrazione incomincia a fissarmi. Ha l'occhio un po' strabico, finalmente mi accorgo che è un ragazzo down, viaggia da solo e ora ha un'espressione adirata.  
Gli sorrido, provo a dire qualcosa ma non attacca: lui rimane a fissarmi così col suo sguardo più implacabile e fa così per tutto il viaggio.  
Finalmente a Termini, scappo via e mi caccio subito in Metro. Serve a poco: quegli occhiacci continueranno a fissarmi per tutto il giorno.  

---  
[home](/interarete.md) 
