# buonismi  

#### della serie “intera rete” - wk40 2018  
![](/interarete092.png "Muratella")   

Treno a tarda sera, fermo in partenza. Siamo in pochi. Seduta poco lontano da me c'è una ragazza magretta, tipo ucraina, acciambellata col suo smartphone. Io mi mangio un panino.   
Quando siamo proprio alla partenza, un ragazzone smandrappato, braccia tatuate blu e verdi, risale ciondolando il corridoio. Chiede se qualcuno gli presta il telefonino: deve avvertire casa che fa tardi. Ovviamente, di quei pochi che siamo, nessuno gli crede. Io anzi metto via le mie cose sparse sul sedile: già mi vedo a rincorrerlo per tutta Termini perdendo così lui e pure l'ultimo treno per casa (senza contare la figura da fesso).  
Intanto, rifiuto dopo rifiuto, il ragazzone è quasi dalle mie parti e a me manca ancora la scusa buona. Attacca prima con la piccola ucraina. Le si mette completamente ricurvo sopra che lei quasi scompare. Lei però riesce a rifiutare: *non ho più carica* dice.  
Furba la ragazza! Penso io ammirato. Mi accorgo che anche il ragazzone pensa la stessa cosa.  
Per a sorpresa ci mette un po' a passare a me. *Sì va bene* gli dico *però chiamo io. D'accordo?*. Quello mi dà subito il numero. Dice che la mamma si chiama *mamma Ada* e lui Emanuele. Risponde una voce molto gentile. A quel punto non so che dire: *sono un amico di Emanuele*, *mi chiedeva di avvertirla...*, *fa tardi...*. Lei non si meraviglia più di tanto e mi ringrazia tantissimo.  
Anche lui mi ringrazia tantissimo: vuole stringermi la mano anzi per farlo me la strappa via dalla maniglia dello zaino (a cui era strenuamente ancorata a protezione di tutti i miei averi). Lo zaino cade malamente e la piccola ucraina un po' se la ride, credo.  

---  
[home](/interarete.md)
