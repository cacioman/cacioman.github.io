# nomi, cose, città  

[![](https://live.staticflickr.com/65535/51793229034_cc8df9f2d4_c.jpg "empoli - riscaldati")](https://flic.kr/s/aHBqjzwAJ2)   

Mirko, Lorena, Sandro, Walter dopo un po’ coi nomi di scena dei Controcanto non ci si capisce più nulla anche perché, finite le prove, li usano ancora al posto di quelli veri. Dice che gli viene naturale, io invece mi ci incranio subito: “e adesso ‘sto Mirko chi è?”.   
I nomi dei personaggi nascono da ponderata di gestazione, tipo coppie primipare: “a me Lorenza me sa de…”, “io l’ho conosciuta una Lorena era proprio una ragazza precisa”, “Lorena o Lorenza?”, “no, no, Lorenza, no, te prego: Lorenza si chiama mia madre!..”
Quando poi però i personaggi si muovono realmente in scena e macinano un po’ di drammaturgia, ecco che quei nomi sembrano avere una forza capace di guidarli, che li fa rispondere a logiche di coerenza interna (“questa non è una cosa da Lorena, Lorena ‘ste cose mi non le fa: lei è più da…” e segue una confusa spiegazione). E’ come se fossimo a *Dungeons & Dragons* e a Mirko corrispondesse un preciso profilo: un elfo, un cavaliere o un nano del trentaduesimo livello.  
Con la toponomastica invece si procede più spediti andando per assonanze e vicinanze geografico-ideali, sono dei giri a balzelloni: Dragona, Drangoncello, Infernetto, Isola Sacra, Magliana, Muratella, via Affogalasino, Donna Olimpia, Santa Passera, Santa Palomba, Pavona, Cecchina, Campodicarne, Torre Gaia, Tor Sapienza, Tor Tre Ponti, San Basilio, Mentana, Guidonia, Colleferro. Colleferro?! Ma sai ‘no sta Colleferro? tutta un’altra zona! e giù a fare calcoli con il distanziometro di Google Maps.  
Oh, a proposito di Guidonia, in Sabina c’è Santa Sabina! E Sabina al posto di Lorena che sa di “l’Alsazia e la Lorena”, no? Che te sa? Toppo localista?

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
