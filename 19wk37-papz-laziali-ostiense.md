# Laziali - Ostiense  

#### della serie "percorsi alternativi pendolari zen"  

![](/laziali.png "Stazione delle ferrovie laziali")  
![](/ostiense.png "Stazione Ostiense")  

durata 55 minuti - [vedi tracciato](https://drive.google.com/open?id=1lfLupIxBQTBgf8WX89Onet80jUItx0XT&usp=sharing)    

[**poco trafficato**](/19wk40-papz-pocotrafficato.md) - wk40 2019  
di suore indi, di mezze star e di cani ghiottoni  

**pazzie** - wk#21 2019  
Mattina, sul vialone mi affianco a due ragazzini delle elementari diretti a scuola. Parlano fitti, camminando a scatti e gesticolando agitati. Uno trattiene a stento la rabbia: "Adesso come entro in classe butto l'astuccio dalla finestra, con tutte le penne!". L'altro, molto colpito, replica accorato: "No, France'!.. non fa' pazzie però!"
E' stata tutta una settimana così: un po' sul retorico.

**Celio**  - w04 2019     
Verso le 8:20, in attesa che apra la farmacia del Celio, due signori sulla settantina armeggiano davanti al distributore automatico di preservativi, un po' ridacchiano, un po' si imbarazzano e un po' si prendono per il culo. Poi arriva la ragazza della farmacia e si ricompongono subito.  

**pupi**  - w03 2019  
In una macchina parcheggiata vedo che, infilata tra cruscotto e parabrezza, c'è una foto di due bebè. E' impolverata e dai colori stinti, deve essere lì da anni e quei due teneri bebè, all'epoca infagottati nelle loro tutine invernali, ora potrebbero avere l'età di travolgermi allegramente coi loro motorini.  

**popi** w03 2019   
Colosseo, ai tavolini davanti alla fermata del tram, un'avvenente cameriera (sulla trentina, bocca grande, le labbra rosso fuoco) serve un vassoio di bibite al tavolo di un Pope ortodosso e della sua numerosa famiglia. Il Pope rimane lodevolmente impassibile. Registrato solo un leggero fremito del barbone.  

[**attitudine al comando**](/19wk43-papz-attitudine.md) - wk43 2018  
di personaggi con particolari attitudini al comando   

[**Ora di religione**](/19wk32-oradireligione-interarete.md) - wk40 2018  
...  

[**equilibri precari**](/19wk41-papz-celio.md) - wk39 2018  
di cose precarie sopra gli eterni lavori della Metro C  

**coaching** - wk39 2018   
Mattina, passando dal parco. Signore sui cinquanta che parla sommessamente ad un cagnetto vecchio bacucco *Dai. Dai che ce la puoi fare. Dai* e il cagnetto vecchio bacucco che sembra rimanere totalmente indifferente (ma che lui, il padrone, sa essere impegnato con un'estrema determinazione a farcela).  

**social park** - wk39 2018  
Al parco un signore (con cane con espressione guardinga) dice a una ragazza (con cane con espressione filosofa) che lì si conoscono tutti. "Conoscerà sicuramente Paolina, una Jack Russel pelo lungo, molto molto simpatica, c'è sempre... e Calogero, Calogero è uno spinone, bianco, molto bello, quello che salta... e i padroni di Calogero? No? Neanche quelli?!"  

[**Svagata**](/19wk26-svagata-interarete.md) - wk23 2018  
...  

[**Caccia grossa**](/19wk26-cacciagrossa-interarete.md) - wk23 2018  
...  

[**Mastina**](/19wk25-mastina-interarete.md) - wk21 2018  
...  

[**Infilata**](/19wk25-controluce-interarete.md) - wk19 2018  
...  

[**Grandi speranze**](/19wk30-grandisperanze-interarete.md) - wk11 2018  
...  

**baschi**  - wk10 2018  
coppia di signori anziani al semaforo che mi guardano al di là delle zebrate su via Marco Polo. Indossano ambedue dei *loden* verdi e baschi di lana cotta gialli. Io attraverso comunque lo stradone nonostante il rosso. Loro mi guardano come straniati e mi salutano. Io li risaluto e loro mi dicono qualcosa (tipo "Gianni") che li per li non capisco ma a quel punto si scusano biascicando che mi avevano scambiato per "Gianni". Cerco di rassicurarli ma niente e li lascio ugualmente imbarazzatissimi. 

**ciomp** - w08 2018     
una ragazza esile che porta a passeggio due cani, uno piccolo e uno grande. Per passarla mi allargo ma come le sono affianco il cane grande, già agitato, mi salta ugualmente contro. Sento la sua mascella che si chiude a vuoto: "*ciomp*". La ragazza tira il cane a fatica e si scusa bamboleggiando. E' il tipo da "Strano, di solito è buonissimo". Me ne vado così senza neanche salutare.   

**filosofo della magna grecia** - wk06 2018  
Poi d'improvviso mentre cammini ti spunta davanti un tipo in motorino, sui quaranta, espressione aperta, ben educato, che per parlarti si ferma, alza la visiera, si toglie occhiali scuri, abbassa la sciarpa dalla bocca, ti guarda negli occhi e sorride benevolo. Ti spiega, con lieve inflessione calabrese, che sì è vero lui stava pure per metterti sotto sbucando da dietro l'angolo ma non è certo questo il punto. Siamo gente di mondo!.. Dici che è lui ad aver tagliato troppo la strada proprio su quell'angolo? Sì... probabilmente... ma non è quello il punto. I punto è che anche a lui (che qui ci viene sempre a correre) tutti ma proprio tutti gli hanno sempre detto di passare sull'altro lato della strada e non su quest’angolo, capisci?  se no "così non te la rischi". Lo dice per me.  
Poi mi saluta con una pacca benevola. A me invece mi parte d'istinto una mezza panacca. Ma per fortuna finisce là.  

**spupazzato** - wk51 2017   
Una giovane babysitter risale il marciapiede con in braccio un ragazzino sui tre-quattro. Se lo spupazza ripetendo lo stesso tormentone ad ogni macchina parcheggiata:  "E' questa?" chiede, "Nooo" rispondono insieme;  "E' questa?" "Nooo"; "E' questa?" "Nooo". Il ragazzino si sbellica. Continuano così per tutto quel tratto di via Miani fino a quando la ragazza si accorge che li sto guardando e smette con una smorfia di diffidenza.  

**cappuccetto rosa**  wk50 2017  
la mattina sul rettifilo che va da piazza Vittorio, attraversa via Merulana al Brancaccio e prosegue su via Mecenate, è un susseguirsi di bambini che vanno a scuola. Tutti accompagnati da un adulto.  
C'è questa ragazzina accompagnata a turno dai due nonni, piuttosto malandati e vestiti male.   
Anche lei sembra d'altri tempi specie per un berretto di lana rosa, con paraorecchie e visiera, che lei porta ridicolmente calcato sugli occhi.  
Le fanno sempre discorsi strani. Un giorno la nonna le spiegava che sono stati gli occidentali ad aver portato il vaiolo in America, facendo una strage di indigeni. Un altro giorno il nonno le raccontava una favola con toni da *Beati Paoli*, cose tipo: "quelli per tutta risposta fecero tuonare i cannoni" o "la regina disse loro" (e mi sono perso cosa disse loro).  

**a destra** - wk48 17  
Mattina, sottopasso di Ostiense, mi superano due signore che potrebbero essere due sorelle: entrambe sui quaranta, piccolette, imbacuccate uguali. Sembrano scherzare tra loro invece scazzano per via che devono essersi tagliate la strada scendendo dal binario 12 (sempre incasinatissimo). "Signora mia e se sta già così a quest'ora, la sera come sta messa?!..", "guardi che sulle scale si tiene la destra", "stai a vedere che mi devo far insegnare l'educazione da lei", "si vede che ne ha bisogno", "ma tu guarda!..", "ma tu senti!..".  
A furia di repliche stizzite, si inseguono l'un l'altra a passo svelto fino alle scale mobili. Qui si piazzano a tre scalini l'una dall'altra, ordinatamente a destra, silenziose, ostentatamente superiori.  
A quel punto per togliercele davanti io e un altro corpulento signore, le risuperiamo tenendo goffamente la sinistra e con gran circospezione.  

**fratoni** - w41 2017  
Questa mattina attraverso sulle strisce insieme a tre frati giovani: uno alto, uno corto, uno nero. Quasi una barzelletta da catechisti.  
Andiamo tutti a passo svelto quasi in sincro. Intanto da in fondo la strada arriva una macchina che non accenna a rallentare anzi, più guardo in faccia il guidatore più quellao mi accelera contro. Col Lungo raggiungiamo il lato opposto, dietro di noi in fila indiana rimangono Nero e Corto. La macchina arriva e inchioda sulle strisce, praticamente sui loro sandaloni e strombazza pure. Il Nero fa un salto.  ll Corto invece rimane dove sta per niente impressionato anzi lo vedo che fraternizza con quello della macchina. *Guarda che mica siamo a Greccio* penso io. Esce fuori invece che già si conoscono, che forse è uno dello stesso quartiere,  uno che voleva solo scherzare. Si mettono pure d'accordo per vedersi dopo.   
Quando riprendiamo a camminare, il Lungo avverte divertito il Corto "Oh, stavo lì lì eh"..." . *Lì, lì* in che senso? penso io. "Lì, lì, in che senso?" dice il Corto. "Lì, lì, per mandarlo afanculo" chiarisce il Lungo. *Ah pero!* penso io". Il Corto fa un gesto come dire "Ma, no, non era mica il caso". Il Lungo rimane scettico.  
Il Nero intanto se la ride imbarazzato.      

[**Atlete**](/19wk34-atlete-interarete.md) - wk38 2017  
...  


**pretino** - wk36 2017  
Anche oggi, alla stessa ora, quasi allo stesso punto, incontro lo stesso  pretino cinese che cammina in senso contrario al mio. Avrà 25 anni, atletico, lindissimo, non un capello fuori posto. Tenuta classica: pantalone scuro, zainetto e delle Polo tipo Lacoste color pastello. Ogni giorno un pastello diverso: grigettino, celestino, giallino, ancora grigettino. Colori da prete e anche colletti da prete: di quelli bianchi inamidati. Lui li tiene regolarmente chiusi come se niente fosse, come se non facesse il caldo boia che fa. Non come certi pretoni che vedi in giro per la città eterna mezzo sbullonati, con le camicie slacciate e i colletti orribilmente penzolanti sul davanti.  
Intanto che ragiono così il marciapinetto cinese fa un salto e guizza vai. E io allargo la mia Lacoste tutta ciancicata e riprendo ad arrancare in senso contarrio.

**orto del Celio** - wk34 2017  
Celio, settantenne nell'orto delle suore di Madre Teresa di Calcutta che zappetta fuori dal tempo ascoltando una radiolina (di quelle domenicali, gracchianti, usate per sentire "Tutto il calcio minuto per minuto"). Lo fa come se fosse ancora al paese suo in Abruzzo e poco sotto non scorresse il fiume di macchine dello stradone tra Palatino e Colosseo.  

**antico rumeno**  - wk34 2017  
Ragazzo piccoletto seduto su un gradino zona Ludus Magnus. Porta uno strano pantaloncino rosso dal quale spuntano due coscette bianche da monaca. Con lui c'è una ragazza smandrappata e parlano in rumeno. Il gonnellino, capisco poi, é un costume da gladiatore, corazza ed elmo stanno in una busta del supermercato che porta lei. Lui è esausto. Sembra Renato Rascel quando fa il corazziere ma questo non fa ridere. 

**Celio**  - 2017  
Padre con figlio piccolo aggrappato al manubrio di una vespa (molto vintage) che la mattina vedo spesso uscire insieme da via Capo d'Africa e dall'altra parte della strada proprio davanti a me due operai (tipo due *parquettisi* o due di una ditta di pulizie) appoggiati al cofano del furgoncino che stanno concentratissimi a guardare le foto dei sedili di un'auto da una brochure pubblicitaria .   


---  
[home](/papz.md) 