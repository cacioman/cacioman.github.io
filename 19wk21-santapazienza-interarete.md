# santa pazienza    

#### della serie “intera rete” - wk15 2018  
![](https://drive.google.com/uc?id=1Umvv2EdUCNbdqIp9vlDtaPgZ1x4O03uj "Metro B - discorsi vari")   
<!--- interete0002.png --->  

Ostiense, treno bello pieno, sale un predicatore. E' lo stesso predicatore di ieri, un polacco sui sessanta, allampanato e mezzo matto. Si mette in silenzio, gambe larghe, spalle appoggiate alla porta. Come il treno riparte attacca la sua cantilena.  
Dice che Dio ci ha fatto un sacco di doni: ci ha donato il suo unico figlio Gesù e ci ha donato la vita sulla terra e poi come "sopraregalo" ci ha donato anche la vita eterna e noi che facciamo? Sprechiamo tutto con parolacce e sigarette!..  
Sono le sigarette a infastidirlo di più: "le sigarette fanno milioni, milioooni di morti!" Noi potremmo vivere fino ad ottant'anni e invece moriamo a cinquanta col cancro ai polmoni (qui qualcuno ce lo manda un po' ma sottovoce). Eppure Gesù che ci aveva detto? "respirate la mia aria di purezza" e noi invece niente, sempre con la sigaretta in bocca.  
E così da capo più volte.    
I soliti due minuti per arrivare a Trastevere ora sembrano più lunghi ma il pendolare romano è abbastanza inscalfibile e si prosegue nel solito silenzio apatico: un occhio allo smartphone e un orecchio al matto.  
Quando a Trastevere riaprono le porte, un ragazzetto coglie il tempo giusto e uscendo saluta con un "amen!.." che suona tipo *ciao core!..*. Lo imitano a ruota parecchi altri: alcuni cantati, altri preteschi altri solo a mezzabocca. Il povero predicatore polacco, che non ha pratica di *sfottò*, rimane invece positivamente sorpreso e per ognuno ricambia con un sorriso, un "amen" o un "sempre sia lodato".  
Alla fine benedice tutto il treno e scompare, dopo di che  effettivamente noi proseguiamo in completa grazia di Dio.   

---  
[home](/interarete.md) 