# soliti igoti 
#### della serie "a posto così" - wk49 2020   

![](https://live.staticflickr.com/65535/50671934768_33e220bf2a_c.jpg "Frascati, affaccio")  

Adesso sono dieci anni dalla morte di Mario Monicelli, il grande regista cinematografico.  
Quando è morto Monicelli stava ricoverato al S an Giovanni e proprio quella notte l'amico Bizzo c'aveva il turno (ma in un altro reparto, forse medicina uomini, al terzo o quarto piano del corpaccione centrale del San Giovanni).   
Bizzo dice che a tarda ora, si sono presentati al reparto quelli della vigilanza. Facevano i vaghi: "non è che gnente gnente ve siete persi qualcuno?". "No, no" dice "a noi non ce manca nessuno". Controllate? Sì, sì, controlliamo, controlliamo. No, no, lo vedi che non ci manca nessuno.   
E meno male che è andata così, dice Bizzo: praticamente spiaccicato giù di sotto al cortile, i pistoleros avevano appena trovato un cadavere e non si capiva da dove fosse piovuto e poi si sono messi a cercarlo se mancava nei vari reparti sopra. Alla fine hanno capito che era il povero Monicelli che s'era buttato giù dal quinto piano di urologia.  
Che fosse urologia me l'ha confermato mia madre la scorsa settimana. S'è operata, anche lei al San Giovanni e l'hanno messa, insieme ad altre signore, a urologia, forse causa COVID. Dice che si sono trovate anche bene, che era solo difficile cambiare l'aria in stanza: le finestre erano strane, come bloccate, con solo un spiraglietto in alto. Le hanno detto che stanno così da quando Monicelli s'è buttato giù di sotto (che per mia madre rimane una bella morte, rapida almeno).  
  

---    
[about me](https://about.me/cacioman)  