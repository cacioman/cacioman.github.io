# il vernacolo no non l’avevo considerato

[![](https://live.staticflickr.com/65535/51792857671_2cc87a0165_c.jpg "empoli - teatro giallo marino")](https://flic.kr/s/aHBqjzwAJ2)

Io veramente di romanesco conosco solo il carciofo (da fare preferibilmente "alla giudia") o la *Gazeta Romaneska* che è il giornale che leggono i rumeni in Metro che quando li sento che chiamano casa, coi loro *gruscia-sbruscia* dell’est Europa, me li confondo spesso coi sardi che telefonano in Supramonte. Che siano rumeni e non sardi me lo dice il fatto che i rumeni vanno in fissa ad intercalare espressioni romane (tipo “a zi’”, “bella frate’!”, “ma che davero davero?!”).   
Se si parla di dialetto romanesco per me, al di là dello strascicamento generale, delle parole tronche, della montagna di parolacce superflue, delle varie declinazioni tonali dell’*Aò*  (minaccia, sorpresa, consenso, commiato, saluto, dissenso, ecc.), dell’uso estensivo dell’*esticazzi* (non come ostentazione di meraviglia quanto piuttosto di sufficienza), delle espressioni mai sentite prima e che ora, come è successo per la *Pinsa Romana*, pretendono di farle esistere dai tempi che Pinelli immortalò (tipo *scialla* nel senso di “non ti curar di lor ma guarda e passa”, *busta* nel senso di “uno veramente brutto”, *m’ha pisciato* nel senso di “avevamo un appuntamento ma l’ha disatteso”, ecc), insomma al di la di questo *kitsch* autocompiaciuto, per me il romanesco quello *vero* non esiste o forse se esiste è talmente raro che io non l’ho mai sentito.  
Nell'*Urbe* invece c’è una specie di italiano zozzo, diciamo un italiano con la panza de fori che ti guarda con l’occhio sfottente e ci mette un attimo a mandartici, ma è pur sempre italiano. Lo parlano tre-cinque milioni di persone dentro al GRA e lo capiscono altri sessanta su tutto il resto del territorio nazionale isole comprese (e questo grazie al grande lavoro di omologazione fatto negli anni da TV, cinema, coi Sordi, Vitti e tutti gli altri).  
Poi però c'è sempre quello che si lamenta, quello che lui "che palle il romanesco però: solo parolacce!" , che per lui è solo un confuso *namo-dimo-famo* buono solo sotto la linea gotica, prendi i fumetti del Zerocalcare: belli sì ma in italiano non sarebbero stati meno divisivi?  
Boh, vabbe’!.. *scialla semper* (anche se qui ci stava meglio *estigrancazzi*).


---   
[metodo controcanto](https://cacioman.github.io/controcanto000.html) - [about me](https://about.me/cacioman)  
