# il vernacolo no, non l’avevo considerato

[![](https://live.staticflickr.com/65535/51792857671_2cc87a0165_c.jpg "empoli - teatro giallo marino")](https://flic.kr/s/aHBqjzwAJ2)

Io veramente di romanesco conosco solo il carciofo (da fare preferibilmente "alla giudia") o la *Gazeta Romaneska* che è il giornale che leggono i rumeni in Metro che quando li sento che chiamano casa al telefono, coi loro *gruscia-sbruscia* dell’est Europa, me li confondo spesso coi sardi che telefonano in Supramonte. Capisco che sono rumeni solo perché intercalano brevi espressioni romane (tipo “a zi’”, “bella frate’!”, “ma che davero davero?!”).   
Se si parla di dialetto romanesco, per me, al di là dello strascicamento generale, delle parole tronche, della montagna di parolacce superflue, delle varie declinazioni tonali dell’*Aò*  (minaccia, sorpresa, consenso, commiato, saluto, dissenso, ecc.), dell’uso estensivo dell’*esticazzi* (non come ostentazione di meraviglia quanto piuttosto di sufficienza), delle espressioni mai sentite prima e che ora, come è successo per la *Pinsa Romana*, pretendono di farle esistere dai tempi che Pinelli immortalò (tipo *scialla* nel senso di “non ti curar di lor ma guarda e passa”, *busta* nel senso di “uno veramente brutto”, *m’ha pisciato* nel senso di “avevamo un appuntamento ma l’ha disatteso”, ecc), insomma al di la di questo *kitsch* autocompiaciuto, per me il romanesco quello vero non esiste o forse è talmente raro che io non l’ho mai sentito.  
In città c’è invece una specie di italiano zozzo, diciamo un italiano con la panza de fori che ti guarda con l’occhio sfottente e ci mette un attimo a mandartici, ma pur sempre italiano. Lo parlano tre-cinque milioni di persone dentro al GRA e lo capiscono altri sessanta su tutto il resto del territorio nazionale isole comprese (e questo grazie al grande lavoro di omologazione fatto negli anni da TV e dal cinema da Sordi in poi).  
Quindi quando poi c’è chi dice scocciato che non  capisce i fumetti di Zerocalcare (che no, non sono mica scritti in italiano, e che che palle però questo romanesco!..) boh, vabbe’!.. che posso dire? scialla (anche se qui ci stava meglio: *estigrancazzi*).   

---   
[metodo controcanto](https://cacioman.github.io/controcanto000.html) - [about me](https://about.me/cacioman)  

