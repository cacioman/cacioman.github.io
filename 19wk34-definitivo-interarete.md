# definitivo  

#### della serie “intera rete” - wk42 2018  
<img src="https://drive.google.com/uc?id=1rw-8rPfmD-gkDcCPwnidvxJd5O_l-fwO" alt="Punta Rais" width="400">   
<!--- /interarete100.png  --->   

Alla Favorita sul 619 sale una ragazza. E' poco più che una ragazzina: sarà sui venti-venticinque, buzziotta, coi vestiti rimediati, l'espressione stanca quasi smarrita. Con lei ci sono due ragazzini, i figli: un bambino in carrozzina e una bambina sui tre anni, molto ligia, entrambi curatissimi.  
La ragazza parla al telefono, forse con la madre o una parente. Dice che il marito avrebbe passato la notte in caserma. Penso sia un militare ma poi si capisce che è in stato di fermo.  
No, non aveva bisogno di altri documenti, ne è sicura: l'avvocato le ha detto "signora" (qui a Palermo quando una ragazza, specie se sposata, riferisce un suo dialogo con qualcuno, specie se autorità, ci tiene ad esordire con *signora*). "Signora" dice l'avvocato "se lei è stata già in un'altra casa circondariale è autorizzata automaticamente per un anno anche nelle altre".  
La ragazza dice che è così perché ora è passato "in definitivo". Silenzio. "Sì: in definitivo". Poi qualche altra mezza frase e si salutano.  
Alla fermata successiva la ragazza scende insieme ai figli, anche loro molto seri.  

---  
[home](/interarete.md)