# coincidenza

#### della serie “intera rete” - wk27 2018  
![](/interarete098.png "Metro B - Garbatella")   

Sul treno in arrivo a Ciampino c'è una signora seduta con lo sguardo perso. Parla con una davanti a lei, forse è un'amica. Dice che le sta salendo l'ansia: a Ciampino deve cambiare treno per andare a Velletri e lei non sa bene come fare.  
L'amica, ma forse è più una che ha appena conosciuto, le spiega che non c’è problema, che ha tutto il tempo e che è tuto molto semplice. Deve solo scendere dal treno, prendere il sottopasso e risalire sul binario due. *Binario due?* Sì, di solito è il binario per Velletri. *Di solito?!* Sì, dico di solito ma è praticamente sempre, poi chiedi... *Ah, beh, sì, chiedo...* Intanto la chiamano al telefono. Lei a quel punto prende un tono ancora più strascicato. *Sì* dice, sta sul treno e *ora cambia per Velletri, ora ora, perché c'è una signora che ha incontrato...* dall'altra interrompono sbrigativi.  
Chiuso il telefono ripete a voce alta la lezione appena imparata: scendere a Ciampino, prendere il sottopasso eccetera eccetera. Dice che deve ripetere tutto perché lei è *depressa e non è più bona a fare più niente*, che quello al telefono in effetti è il marito, *l'hai sentito?* pure lui non la regge e manco i figli, *c'hanno ragione*, pure i figli, ma lei *che ce po fa' se per andare a Velletri deve scendere a Ciampino?*  
A Ciampino poi in effetti scende, imbocca anche il sottopasso e tutto il resto, poi chissà.  
  
---  
[home](/interarete.md)  
