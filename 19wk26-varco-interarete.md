# varco  

#### della serei "nesletter" - 2018 wk#24
![](/interarete032.png "Termini - attesa al varco") 

Varco di uscita di Roma Termini. Con mia figlia ci troviamo davanti una ragazzotta che vuole entrare a tutti i costi. All'addetto che la trattiene dice che ora-ora le parte il treno e glielo indica: sta proprio sul binario lì davanti. Quello non fa una piega e la indirizza al varco regolare. Lei allora prova a superarlo di slancio ma lui ha una buona reazione e le fa ostruzione a braccia larghe, tipo terzino di calcio, mingherlino ma molto dinamico. Lei non demorde, deve avere esperienza di contrasti sotto canestro: un paio di spallate, una mezza giravolta e quello è costretto a lasciarla passare. L'alternativa sarebbe stata stenderla con una cianchetta ma non se l'è sentita. Se lo avesse fatto in molti, da questa parte del varco, avrebbero approvato. Rosso in viso, chiama invece i capi via radio. Il tono è della disfatta: "m'hanno forzato... eh lo so!.. mo è andata".  
Lei in effetti è corsa dritta al suo treno, si è voltata solo un attimo meravigliandosi di non essere stata inseguita e poi è saltata su, hop. Un istante dopo il treno chiude le porte e parte.  
Mia figlia è indignata "hai visto quella?!" io invece ammirato "hai visto quella!!". Ne discutiamo per un bel po' a ruoli invertiti (la figlia "le regole so' regole", il padre  "'sti varchi so' un abuso") ma non ne veniamo a capo e io poi continuo per tutta la settimana a fare paralleli tra immigrati, scontro generazionale e centravanti di sfondamento ai mondiali di calcio.    

---  
[home](/interarete.md)    

