# germano virtuale  
### della serie "letti (o quasi)" - wk08 2020

![](/20wk08argot.png "Virtual Reality")  
Teatro Argot Studio  
[Segnale d’allarme](https://www.teatroargotstudio.com/segnale-dallarme-la-mia-battaglia-vr/) - La mia battaglia VR   
con Elio Germano - domenica 16 febbraio - ultima replica  
15 euro più 5 di tessera  

VR del titolo sta per Virtual Reality e ci si mette un po’ per capire cosa vuol dire. Praticamente ti fanno vedere il video di uno spettacolo di Elio Germano proiettandotelo sullo schermo di uno smartphone montato in una specie di maschera da sub (senza boccaglio). La devi indossare con le sue cuffiette per circa un’ora e dieci. E' un’eternità: lo schermo si appanna spesso e poi a forza di muoverti nel fantastico mondo della *virtual reality* finisce che ti viene pure il torcicollo (quello *real* non quello *virtual*).  
Lo spettacolo vero e proprio è un monologo sul provocatorio (anche se un po’ scontato) che gira intorno ai temi della massificazione e della retorica della destra autoritaria. Tutte cose vere che magari vedendo lo spettacolo dal vivo ti fa pure effetto ma qui (tutti intruppati *in fila per sei col resto di due* e con 'sto coso ridicolo messo sulla faccia) ti sa più di esperimento sociale: tipo studiare quanto resisti a subire prima di incazzarti.   
Abbiamo resistito quasi tutti. Elio ne sarà contentissimo. 

---  
[home](/index.md) - [about me](/aboutme.md)  
