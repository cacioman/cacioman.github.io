# germano virtuale  
### della serie "letti (o quasi)" - wk08 2020

![](https://live.staticflickr.com/65535/49544633953_7fe5307aed_k.jpg "Virtual Reality")  
Teatro Argot Studio  
[Segnale d’allarme](https://www.teatroargotstudio.com/segnale-dallarme-la-mia-battaglia-vr/) - La mia battaglia VR   
con Elio Germano - domenica 16 febbraio - ultima replica  
15 euro più 5 di tessera  

VR del titolo sta per Virtual Reality e ci si mette un po’ per capire cosa vuol dire. Praticamente ti fanno vedere il video di uno spettacolo di Elio Germano proiettandotelo sullo schermo di uno smartphone montato in una specie di maschera da sub (senza boccaglio). La devi indossare con le sue cuffiette per circa un’ora e dieci che è un’eternità: lo schermo si appanna spesso e poi a forza di muoverti nel fantastico mondo della *virtual reality* finisce che ti viene pure il torcicollo (ma non quello *virtual*).  
Lo spettacolo vero e proprio è un monologo sul provocatorio (anche se un po’ scontato) sulla questione della massificazione, del pericolo autoritario e della retorica sovranista. Tutte cose vere che magari a vedere lo spettacolo dal vivo ti faceva pure effetto ma qui (tutti intruppati con con 'sto coso ridicolo sulla faccia) ti sa più di esperimento sociale: una cosa tipo studiare quanto resisti a subire prima di incazzarti.   
Abbiamo resistito quasi tutti. Elio ne sarà contentissimo.  
 
---  
[home](/index.md) - [about me](/aboutme.md)  
