# germano virtuale  
### della serie "letti (o quasi)" - wk08 2020

![](https://live.staticflickr.com/65535/49544633953_7fe5307aed_k.jpg "Virtual Reality")
Teatro Argot Studio 
[Segnale d’allarme](https://www.teatroargotstudio.com/segnale-dallarme-la-mia-battaglia-vr/) - La mia battaglia VR 
con Elio Germano - domenica 16 febbraio - ultima replica 

VR del titolo sta per Virtual Reality e ci si mette un po’ per capire cosa vuol dire. Praticamente ti fanno vedere il video di uno spettacolo di Elio Germano proiettandotelo sullo schermo di uno smartphone montato in una specie di maschera da sub (senza boccaglio). La devi indossare per un’ora e dieci: un’eternità. Lo schermo infatti si appanna spesso e poi a forza di muoverti nel fantastico mondo della virtual reality finisce che ti viene pure il torcicollo (quello reale non quello virtuale).  
Lo spettacolo che proiettano è un monologo di e con Elio Germano. Lo hanno registrato dal vivo da qualche altra parte, Riccione mi pare. Si tratta di un monologo provocatorio (anche se un po’ scontato) sulla retorica sovranista e sul pericolo autoritario. Tutte cose giuste e che magari dal vivo avrebbero anche avuto un effetto diverso ma qui (viste dal morto, seduti in fila per sei col resto di due, ognuno col suo ridicolo televisorino sulla faccia spacciato come spettacolo CON Elio Germano) m’hanno fatto solo venire una gran voglia di destra iconoclasta e liberticida.  

---  
[home](/index.md) - [about me](/aboutme.md)  
