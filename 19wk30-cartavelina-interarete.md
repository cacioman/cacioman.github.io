# carta velina 

#### della serie “intera rete” - wk10 2018  
![](/interarete052.png "Anagnina - stalli")  

Anagnina, sera, terminal dei bus COTRAL. Freddo boia. Da una parte parcheggi e sterri, dall'altra i rumeni che smontano il mercatino. 
Sotto le pensiline smozzicate la luce del piazzalone da gialla diventa più bluastra. E' per via dei nuovi monitor *sedici-noni* che mandano in tempo reale l'aggiornamento delle corse in partenza. 
Non li guarda nessuno: gli aggiornamenti sono talmente in tempo reale che quando passa l'orario del tuo bus, indipendentemente se il bus è mai arrivato o partito, la corsa si cancella subito dal monitor. *POFF*. Sparita.
Quando succede anche con la mia, io subito che mi guardo attorno smarrito e cerco un'intesa con qualcuno lì intorno tra omaccioni che hanno appena smontato e signore dell'est tutte imbacuccate. Niente. Provo a ingaggiare un autista del COTRAL ma ci vuole ben altro che un timido "scusi ma il bus di Colleferro?.."   
Solo un nero mi si fa avanti spontaneamente. E' uno sui 40, di quei neri mezzo rintronati e l'occhio spento. Non l'avevo neanche calcolato. Con un gesto della mano mi dice di stare tranquillo, che "funziona così", che il bus "adesso arriva", che "fa sempre così", ora arriva.  
Passa un minuto e difatti il bus arriva, carica tutti e ci porta via.  
Sul bus cerco il nero con l'occhio spento. S'è sistemato più avanti. Passerà tutto il viaggio con dei grossi fogli di carta velina, in vari colori. Prima li apre e poi li piega molto meticolosamente.  

---  
[home](/interarete.md)
