# equilibri precari  

#### della serie "percorsi alternativi pendolari zen" - wk#36 2018     
  
![](/19wk41equilibri.jpg "il Celio sopra la Metro C")  
più o meno [tra Laziali e Ostiense](/19wk37-papz-laziali-ostiense.md)  

Celio. Mattina presto. Dal piazzale guardo le macchine parcheggiate sul marciapiede a ridosso dell'ospedale militare. Spesso da dietro le macchine, sopra tettucci e portapacchi, spuntano una dozzina di mezzi busti col casco in testa. Scorrono avanti e dietro lungo il marciapiede, velocità costante. Sono turisti, seri e silenziosi. Vasca dopo vasca, in un spazio stretto e lungo, si esercitano ad andare su quei cosi elettrici, quelli tipo bighe coi ruotoni di gomma. Li guidano con una *cloche* che gli arriva al petto e a cui si aggrappano stringendo forte forte i manubri.  
Io mi ci cappotterei in un secondo. Loro invece tra poco, anche se impalati come un *Robocop*, si faranno pascolare in lungo e largo per la città eterna. Tutto studiato: accompagnatori laureati per il tour e istruttori *mother tongue* (area commonwealth) per impratichirsi col mezzo. Se poi è il caso l'ingresso dell'ospedale è direttamente dietro l'angolo, proprio sul marciapiede.  
A me in effetti mi scarseggia anche l'equilibrio morale: li guardo come si guardano le partenze dei gran premi ma ancora non ho visto scatasfasciarsi nessuno (e io continuo a sperare).  

---  
[home](/papz.md)  

