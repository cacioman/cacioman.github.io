

La cartolina di questa volta arriva da una tomba vista per caso con altre al cimitero Laurentino. Penso sia una foto di quando questo signor Giuseppe era giovane, non di quando è mancato. Una di quelle che stavano a casa del signor Giuseppe da sempre incorniciata in evidenza con altre (al matrimonio, coi figli, col papa, da militare, non so). Una bella foto.

Mi è venuto in mente uno di quelle cose inutili e minimali che riemergono periodicamente: l’impressione che ci fecero le parole di un professore di fisica al liceo. Era un supplente anziano rimasto per poco e ancora meno deve aver contribuito alla mia comprensione della materia. Di lui ho però precisa l’immagine della postura che prendeva in piedi vicino alla cattedra, un po'‘ da facocero diciamo: basso, massiccio, grufoloso e forse in grado di scatti inaspettatamente rapidi. Sarà stato sulla cinquantina, ben più giovane di me adesso quindi, per noi doveva sembrare con un piede nella fossa.

A conclusione di uno di quei battibecchi tra professore supplente e studenti che entrano in ritardo prendendosela comoda dopo l’intervallo, il facocero prese un approccio accomodante e ci disse: “Sono stato giovane anche io!..” .

Presi come da incantamento, ammutolimmo tutti di fronte all’evidenza delle cose: dato un arco temporale piccolo a piacere t0-t1 il facocero era stato un ragazzo, coi capelli invece delle setole e anche tutto il resto.

E così ci sovvenne l’eterno e le morte stagioni e la presente e viva e il suon di lei.
