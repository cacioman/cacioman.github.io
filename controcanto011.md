# quarta barricata  

[![](https://live.staticflickr.com/65535/51793594995_ab9a4e8673_c.jpg "barberino - esito")](https://flic.kr/s/aHBqjzwAJ2)   

Mattina, albergo. Ci serve la colazione un ragazzo gentilissimo, sul metro e novanta, tipo culturista, con delle manone che sembrano poter sbriciolare da un momento all’altro le tazzine che porta in sala. Ricorda molto il Kronk del cartone "le follie dell'imperatore", il forzutone amico degli animali, improbabile cattivaccio al soldo della perfida Yzma.  
Non è l’unico personaggio dei fumetti in giro: l’albergo trabocca di *cosplayer*. A Barberino infatti è appena iniziata una specie di Lucca Comics del Mugello e il corso principale è diventato zona pedonale fino alla piazza con qualche *stands* di robe *fantasy*, fumetti, panini e giochi per fissatoni.   
Ancora in albergo attacco bottone con un fotografo: ci eravamo prima sbirciati a distanza le attrezzature e quindi abbiamo deciso di annusarcele più da vicino. Lui ha delle macchinette fichissime (e costosissime) con cui fa foto ai *cosplayer* nelle pose canoniche del loro personaggi (nani truci, elfi efebici, maghi inquietanti, eroine stupefacenti, ecc). Dice che è il suo hobby (ma a me balena subito il sospetto maligno che sia solo una scusa per adescare giovanette, o giovanetti). Quando gli dico che io invece sono lì per fotografare degli amici teatranti (da immortalare in analogico mentre si affacciano da un rimorchio di trasporto bestiame), a quel punto è lui che mi guarda strano: come se non fossi mai uscito dagli anni 80 e ora volessi rifare la copertina di un disco dei Pooh.  
Ci salutiamo. Lo incrocio poi ancora durante tutto il giorno che pesca i suoi soggetti mentre risalgono su è giù le vasche della zona pedonale a loro dedicata. Li convince con due parole e se li porta a fare foto nei giardinetti comunali lì vicino (giardinetti pieni di altri fotografi con relativi *cosplayer*). Sembrano tutti molto contenti. Ammetto che se dovessi farlo io non saprei da dove iniziare.   
Ad un certo punto romba la musica di Guerre Stellari e sul corso appaiono una ventina tra Jedi buoni (in tenuta bianca) e Jedi cattivi (in tenuta nera) che si incamminano in una parata militaresca. Un po' presi dalla marcia, un po’ dal *flash mob*, li seguiamo fino alla piazza dove si mettono a fare uno spettacolino di scontro all'ultimo sangue: Jedi buoni contro Jedi cattivi. Vincono i Jedi buoni ma solo dopo studiate coreografie di spadate laser (con quel loro ronzio caratteristico) e potentissimi campi di forza (che partono dalle mani degli Jedi e fanno sbalzare via gli avversari; qualcuno sbalza meglio di altri). I dialoghi sono un po’ d’altri tempi, tipo cappa e spada, alla “Maciste contro Zorro”, cose del tipo: "lascialo a me!" o "maledetto, la pagherai!".  
Io ci sghignazzo su senza troppi riguardi. Quando poi però ne parlo ai Controcanto, tanto per farci due risate, quelli quasi-quasi me se magnano: ma che non lo sai la fatica che ci vuole a fare quella cosa?! e tutti i mercoledì passati in palestra ad allenarsi?! e i soldi spesi per le maschere, le spade e tutti gli altri effetti?!  e l’investimento emotivo?!    
Improvvisamente mi si cala davanti davanti la quarta parete che ora sembra più consistente, tipo a definire una demarcazione: spettatori-fruitori di qua e players di là. E poi mi stavo domandando: ma questi che fotografano *cosplayer* nei giardinetti, il flash come lo usano? e un pannellino riflettente di quelli panna o dorati, no? tecnicamente parlando le foto non sono mica così malaccio.  

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
