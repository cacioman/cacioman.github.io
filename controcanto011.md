# quarta parete  

[![](https://live.staticflickr.com/65535/51793594995_ab9a4e8673_c.jpg "barberino - esito")](https://flic.kr/s/aHBqjzwAJ2)   

Mattina, albergo. La colazione ce la serve un ragazzo sul metro e novanta, tipo culturista, una specie di Maciste. Ha due manone che spezzerebbero il collo ad un bue ma maneggiano con una certa disinvoltura tazze e tazzine, senza sbriciolarne inavvertitamente neanche una. E' pure gentilissimo: proprio come Kronk del cartone "le follie dell'imperatore": il forzutone animalista guardaspalle della perfida Yzma.
In paese c’è fermento: è appena iniziata una specie di Lucca Comics de noantri e in giro ci sono *stands* che vendono roba fantasy, fumetti, giochi esoterici e tantissimi *cosplayer*.   
Io attacco bottone con un fotografo con cui ci siamo prima sbirciati a distanza le macchinette per poi annusarcele più da vicino. Lui ha un’attrezzatura fichissima (e costosissima) ed è lì per fotografare i *cosplayer* . Sarebbe il suo hobby: metterli in posa per fotografarli mentre impersonaficano elfi androgeni,  nani truci e misteriosissime maghe. Lo guardo come se sospettassi che è solo una scusa per adescare giovanette (o giovanetti). QUando però gli dico che io sono lì per fotografare degli amici teatranti (da immortalare in analogico mentre si affacciano da un rimorchio di trasporto bestiame), a quel punto è lui che mi guarda strano (come se non fossi mai uscito dagli anni 80 e ora volessi rifare la copertina di un disco dei Pooh).  
Ci salutiamo. Lo rincrocio ancora durante tutto il giorno: il corso del paese è piccolo, i *cosplayer* lo percorrono a vasche avanti e dietro decine di volte fin quando lui non li pesca che risalgono la corrente. Se ne vanno tutti contenti a fare foto ai giardinetti comunali (giardinetti infestati da parecchi altri fotografi con relativi *cosplayer* in pose convintissime).  
Ad un certo punto romba la musica di Guerre Stellari e appaiono una ventina di Jedi buoni (tenuta bianca) e Jedi cattivi (tenuta nera) a formare una parata militaresca. Li seguiamo tutti fino alla piazza dove eseguono uno loro spettacolino di lotta all'ultimo sangue tra Jedi buoni e Jedi cattivi. Vincono i Jedi buoni.E' tutto un lungo incrociarsi di spade laser (con quel loro ronzio caratteristico) e potentissimi campi di forza emessi dalle mani (e così potenti che fanno sbalzare via gli avversari). I dialoghi sono da "Maciste contro Zorro", cose de tipo: "lascialo a me!" o "maledetto, la pagherai!".  
Io un po’ ci sghignazzo e senza neanche tanto contenermi. Quando però ne parlo ai Controcanto, tanto per farci due risate, quelli quasi me se magnano: ma che non lo sai la fatica che ci vuole a fare quella cosa?! e tutti i mercoledì passati in palestra ad allenarsi?! e i soldi spesi per le maschere, le spade e tutti gli altri effetti?!   
Improvvisamente la quarta parete non mi sembra poi così trasparente, è più tipo zona di demarcazione, barricata: spettatori di qua, players di la. E in ogni caso mi stavo domandando come usano il flash questi che fotografano i *cosplayer* nei giardinetti? tecnicamente parlando le foto non sono mica così malaccio.  

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
