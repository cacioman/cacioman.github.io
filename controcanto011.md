# quarta parete  

[![](https://live.staticflickr.com/65535/51793594995_ab9a4e8673_c.jpg "barberino - esito")](https://flic.kr/s/aHBqjzwAJ2)   

Mattina, albergo. La colazione ce la serve un ragazzo sul metro e novanta, tipo culturista, che con queste manone porta tazzine di caffè senza sbriciolarle innavertitamente. E' pure gentilissimo: proprio come Kronk del cartone "le follie dell'imperatore", il forzutone amico degli animali e guardaspalle della perfida Yzma.  
In paese come in albergo c'è fermento: è appena iniziata una specie di Lucca Comics del Mugello, girano i primi *cosplayer* e stanno aprendo i prima *stand* con robe *fantasy*, fumetti e giochi per fissatoni.  
Io attacco bottone con un fotografo: ci siamo prima sbirciati a distanza le macchinette per poi annusarcele reciprocamente più da vicino. Lui ha un’attrezzatura fichissima (e costosissima) ed è lì per i *cosplayer*: il suo hobbys sarebbe quello di fotografarli mettendoli in posa elfi, nani e maghe. Lo guardo come se sospettassi che magari è solo una scusa per adescare giovanette (o giovanetti). Quando però gli dico che io sono lì per fotografare degli amici teatranti (da immortalare in analogico mentre si affacciano da un rimorchio di trasporto bestiame), a quel punto è lui che mi guarda strano (come se non fossi mai uscito dagli anni 80 e ora volessi rifare la copertina di un disco dei Pooh).  
Ci salutiamo. Lo rincrocio poi ancora durante tutto il giorno: pesca i suoi soggetti mentre fanno su e giù vasche su vasche in zona pedonabile. Se ne vanno tutti contenti ai giardinetti comunali (giardinetti infestati da parecchi altri fotografi con relativi *cosplayer* in pose convintissime).  
Ad un certo punto romba la musica di Guerre Stellari e appaiono una ventina di Jedi buoni (tenuta bianca) e Jedi cattivi (tenuta nera) a formare una parata militaresca. Un po'irretiti, li seguiamo fino in piazza dove eseguono uno loro spettacolino di lotta all'ultimo sangue: Jedi buoni contro Jedi cattivi. Vincono i Jedi buoni dopo un lungo incrociarsi di spade laser (con quel loro ronzio caratteristico) e potentissimi campi di forza emessi dalle mani (e così potenti da far sbalzare via gli avversari; qualcuno sbalza meglio di altri). I dialoghi sono alla "Maciste contro Zorro", cose cappa e spada de tipo: "lascialo a me!" o "maledetto, la pagherai!".  
Io un po’ ci sghignazzo, senza neanche tanto contenermi. Quando però ne parlo ai Controcanto, tanto per farci due risate, quelli quasi me se magnano: ma che non lo sai la fatica che ci vuole a fare quella cosa?! e tutti i mercoledì passati in palestra ad allenarsi?! e i soldi spesi per le maschere, le spade e tutti gli altri effetti?!   
Improvvisamente la quarta parete non mi sembra poi così trasparente, è più consistente: una zona di demarcazione con spettatori di qua e players di la. E in ogni caso mi stavo domandando come usano il flash questi che fotografano i *cosplayer* nei giardinetti? tecnicamente parlando le foto non sono mica così malaccio.  

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
