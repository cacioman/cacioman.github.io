# ammansitori  

#### della serie “in giro” - wk19 2018  
<img src="https://drive.google.com/uc?id=1lgN2W2ZqzPTHZPo21eUo-dmzryM7RsMt" alt="Metro C - Lodi" width="400">  
<!--- interarete013.png --->
 
Sono un omone dall'occhio bovino e la faccia seria e con questa mania che c'ho di fissare le persone che incontro in giro, è facile sembrare uno strano. Lo capisco dall'espressione "arieccone un altro!.." che fanno quelli che si accorgono di me (specie se ragazze, peggio ancora se ragazzi). Meno male che quasi tutti poi se ne fregano. C'è solo una piccolissima percentuale a cui gli parte subito il nervoso. Sono quelli che già di loro stanno più sul fuori di testa e che poi sono anche i più suscettibili e sensibili (e interessanti).    
A Termini una signora smandrappata, che fissavo in mezzo alla folla, mi c'ha subito mandato: "vorrei sape' che cazzo te guardi!..". Qualcuno s'è girato, io ho provato a fare finta di niente scivolando elegantemente via (ma come scivola elegantemente via un omone di cento chili).    
Sulla banchina di Ostiense mi fisso su una signora sui settanta, capelli grigi cortissimi, occhi chiari sfavillanti, bustona semivuota della COOP. Subito mi viene incontro tagliandomi deliberatamente la strada e mi chiede: "Ma tu ci credi che oggi arrivano in orario qui i treni?" Io le dico che sì, ci credevo. Lei ancora: "Ma tu ci credi che oggi arrivano in orario qui i treni?" Sì, sì, confermo e smanetto pure sul telefonino per cercare l'orario di arrivo e darle così evidenza della cosa. Ma a lei questa *evidenza* non interessa e ripete: "Ma tu ci credi che oggi arrivano in orario qui i treni?" Alla fine mi scappa un mezzo sorriso. Le basta: è  quello che cercava,  e va via.  
Direi che voleva solo essere sicura che fossi diventato abbastanza mansueto per potermi passare accanto. Deve essere una sua strategia di gestione per gli strani. Strategia anche buona, solo che poi da fuori non si capisce più chi è quello veramente border line e chi solo un po'.   

---  
[home](/interarete.md)  
