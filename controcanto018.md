# Qué viva la COOP!   

[![](https://live.staticflickr.com/65535/51793596740_50a9a5948e_c.jpg "empoli - teatro giallo marino")](https://flic.kr/s/aHBqjzwAJ2)   

Appena entro nel teatro dove provano i Controcanto, a me sembra subito un posto fichissimo: gli spazi sono grandi, filtra una bella luce naturale, ci sono i segni di attività teatrale per ragazzi, in giro scale e praticabili utili per fare non so bene cosa ma evidentemente “cose di teatro”, c'è una generosa consolle piena di potenziometri che comanda luci e diffusori, in fondo un palco minimalista alto dieci centimetri che ricorda i teatrini off (o quello che penso siano i palchi di un teatrino off).    
La struttura in sé è più incolore: una specie di grosso baule in cemento montata appoggiato sopra il tetto di un supermercato della COOP. Pare che originariamente il baule fosse usato  dalla COOP stessa per organizzare i suoi eventi sociali. Solo successivamente è stato riconvertita a spazio culturale aperto. Di solito nei film succede che i cattivi minacciano di chiudere il teatro per farlo diventare una vituperatissima sala bingo o un supermercato e quindi i buoni organizzano un musical di successo per salvarlo. Qui nei fatti hanno invertito il cliché.   
Tutto questo mio trasporto cooperativo forse dipende anche dal fatto che qualche anno fa mio figlio, facendo una spesa soli di venticinque euro alla COOP di Terracina, poi si è trovato a vincere una macchina nuova di pacca (sì, è veramente successo. sì, era una macchina piccola ma pur sempre una macchina). Quando siamo andati a ritirare la macchina dal concessionario (che evidentemente gestiva anche le vincite per le riffe delle sagre di paese organizzate dalle varie ProLoco del frusinate), il titolare ci ha accolto tutto esaltato “Voi avete vinto con la COOP? La COOP è la migliore azienda di tutte: è l’unica che ai vincitori dei suoi concorsi non fa pagare nessuna tassa, neanche quella di registrazione, viva la COOP!”. E noi subito a battere le mani esaltati: Viva la COOP!     
E quindi ora mi viene naturale: “Viva la COOP! Viva il grande operatore culturale!”.   

---   
[metodo controcanto](https://cacioman.github.io/controcanto000.html) - [about me](https://about.me/cacioman)   
