# buzziconi in amore

#### della serie "in giro" - wk14 2018
![](/interarete066.png "Anagnina - piazzalone")  

Parcheggio dell'Anagnina, al punto di scambio usato per farsi venire a prendere alla Metro. Le macchine arrivano con fare interlocutorio poi si piazzano in doppia fila. I pedoni, come le vedono, prima si rianimano poi riprendono a girare spallati.  
In una di queste macchine buttate in mezzo alla strada c'è un buzzicone sui sessanta, pelo ispido. Lo vedo che da dietro i vetri prende a fare cenni verso l'infinito. Richiama l'attenzione di qualcuno dietro di me. Mi volto ma c'è solo il mercatino rumeno mezzo sgarupato e nessuno che gli risponda. Il buzzicone insiste, esce dalla macchina gesticolando con una specie di alfabeto muto (incomprensibile) e poi con dei goffi segni d'intesa ("io, tu, insieme, bene, ok!"). Manda anche dei bacetti. Quasi mi imbarazzo per lui. Dura poco: lei arriva subito.   
E' una buzzicona sui cinquanta con uno spumeggiante vestito primaverile. Gli saltella incontro e si abbracciano tutti contenti. Quando entrano in macchina, la riempiono tutta. Altro idillio e poi subito via.  Sembra la caricatura di un film del muto.  
Li vedo allontanarsi: macchina sullo stradone, sole al tramonto che gli rosseggia sopra. Praticamente un finale alla Charlot... Ma l'ho notati solo io?! Mi guardo intorno. Pare di sì.  


---  
[home](/interarete.md)  