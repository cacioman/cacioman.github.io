# soddisfazioni  

#### della serie "la settimana" - wk06 2019  
<img src="https://drive.google.com/uc?id=1r5rYgwfNkxz_8mOy4Y0pm1keLDTGxh7x" alt="Roma Ostiense - binario 2" width="400">   
<!--- /interarete112.png  --->  

Termini. In attesa sulla banchina zozza e puzzolente della Metro B trovo solo una coppia di giovani turisti giapponesi, semplicemente perfetti: lei nel suo bel cappottino grigio che sembra una bambolina, lui più sportivo ma comunque genere attore di fotoromanzo. Stanno vicini vicini, compostissimi e molto attenti a non toccare nulla. La Metro deve essere appena passata e loro avranno rinunciato a prenderla per evidente incompatibilità (o anche solo per non stropicciarsi).  
Mentre li guardo una signora tracagnotta sui cinquanta gli va incontro dritto per dritto per chiedergli delle informazioni. A loro?! La sento domandargli, in italiano, se quella è la direzione giusta per l'EUR. I due, le rispondono sussurrando appena e in inglese.  
Sì, sì - mi aggancio io - per l'EUR va bene. La signora è sollevata ma chiede a quale fermata dell'EUR deve scendere: "ce ne sono tante: EUR Fermi, EUR Marconi, EUR Magliana..." Sì, sì... - dico - ma dove deve andare? Dice che va all'ambasciata. Sì ma quale ambasciata? L'ambasciata di Romania - replica scontata come se non ce ne fossero altre - Via Libano, 40. Quando cerco "via Libano" su Google, subito mi dà "40" e "Romania". Guardo meglio la signora tutta infagottata con una ricrescitona bianca in testa: sarà una badante che a mala pena conosce l'isolato del palazzo dove lavora. Intanto arriva la Metro. I due bellissimi giapponesi rinunciano a prendere anche questa (che è pure abbastanza pulita e neanche tanto affollata). Io salgo con la signora rumena che mi saluta con gran sorrisi e una pacca di fratellanza sulla spalla, direzione EUR. So' soddisfazioni.   
E' stata una settimana così: badanti e buoi dei paesi tuoi.  

---    
[home](/interarete.md)     