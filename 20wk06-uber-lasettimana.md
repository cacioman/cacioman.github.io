# limo  
### della serie "la settimana" - wk06 2020  

![](https://drive.google.com/uc?id=1p7RrJtCNEWG66bv7ozxjXZMrBVu1TOsg "rione Monti - out of order")  

Rione Monti. Mattina presto. Attraverso a piedi la strada passando vicino ad un pulmino Mercedes in doppia fila. E’ un coso nero, tirato a lucido, lungo oltremisura (tipo Limousine). In realtà il pulmino sta lentissimamente scivolando in avanti. Io me ne accorgo all’ultimo e per poco non mi faccio investire a zero all’ora. L'autista è un ceffo sul ripulito. Alza distratto lo sguardo, frena quel tanto che basta e torna a curvarsi sul suo telefonino.   
Intanto da un alberghetto venti metri più avanti, escono quattro-cinque ragazze buzzicotte sui venti-venticinque, forse sudamericane, che Si guardano intorno interrogative.  
Il pulmino deve essere il loro taxi: quando la ragazza più avanti lo realizza, caccia un urlo di entusiasmo “WOW! A Limo?!” e tutte le altre risuonano con gridolini vari. A quel punto anche il ceffo si rianima e gli spunta un ghigno di malcelata soddisfazione. La Limo ora scivola senza rumore verso le ragazze.    
E' stata una settimana così: spietatamente meritocratica.  



---  
[home](/index.md) - [about me](/aboutme.md)
