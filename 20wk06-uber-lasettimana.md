# limo  
### della serie "la settimana" - wk06 2020  

![](https://drive.google.com/uc?id=1p7RrJtCNEWG66bv7ozxjXZMrBVu1TOsg "rione Monti - out of order")  

Rione Monti. Mattina presto. Attraverso a piedi la strada passando vicino ad un pulmino Mercedes in doppia fila. E’ un coso nero, tirato a lucido, lungo oltremisura (tipo Limousine). Mi accorgo solo all'ultimo che in realtà il pulmino sta lentissimamente scivolando in avanti e per poco non mi faccio investire a zero all’ora. Mi salvo. L'autista, un ceffo sul ripulito, non fa una piega: alza solo distratto lo sguardo, frena quel tanto che basta e torna a curvarsi sul suo telefonino.   
Poco più avanti, da un alberghetto stanno uscendo quattro-cinque ragazze buzzicotte sui venti-venticinque, forse sudamericane. Si guardano intorno interrogative. Il pulmino deve essere il loro taxi. Quando una delle ragazze lo realizza, caccia un urlo di entusiasmo “WOW! A Limo?!” e tutte le altre risuonano con gridolini vari. A quel punto anche il ceffo si rianima e con un ghigno di malcelata soddisfazione acquatta felpatamente la Limo vicino alle ragazze.    
E' stata una settimana così: spietatamente meritocratica.

---  
[home](/index.md) - [about me](/aboutme.md)
