# croce del sub  
### della serie "con tutta la freschezza del banco frigo"  

![](https://live.staticflickr.com/65535/52417251541_b3fec3a0f6_c.jpg "Ventotene - sub normale")  

Quando arriva la fine dell’estate, che c’è quell’atmosfera melanconica da rientro nei ranghi, penso sempre al meccanico a cui portavo la mia 500, quella storica.  
Lui mi aveva detto che prima di aprire l’attività lavorava nell’officina dell’ultimo Autogrill sulla Napoli-Roma, quello prima del raccordo. Si parla di quando ancora non c’era la bretella da San Cesareo a Fiano e tutti quelli che venivano dal Sud dovevano passare lì davanti.  
Dice che nei giorni del controesodo gli arrivavano da riparare solo macchine con le gomme sfasciate. Almeno una al giorno. Era per via di quelle famigliole che viaggiavano  stracarichi, finestrini aperti, belli strizzati tra ragazzini, valige e caciocavalli. Magari a inizio viaggio la ruota si era solo un po’ sgonfiata e neanche batteva, ma andandoci così per chilometri, sempre dritti, non si erano accorti di nulla se non quando era ormai troppo tardi e la gomma era già distrutta. 
Spessissimo neanche avevano di che pagare: erano partiti da giù con solo i soldi contati per autostrada, benzina e un paio di caffè.  
Il mio meccanico dice che lui gli faceva sempre credito, voleva solo che gli lasciassero un pegno da riscattare con un vaglia. Il pegno che sceglievano poi era quasi sempre una collanina d’oro, di quelle da battesimo con la medaglietta di Gesù, all’epoca ancora andavano. Se la toglieva il capofamiglia dissimulando una certa gravità e passandogliela con un bacetto rituale come fanno certi giocatori quando entrano in campo per una sostituzione.  
In tanti anni però nessuno, proprio nessuno, gli aveva poi mai mandato i soldi per riavere la sua collanina, si vede che si fidavano poco. Lui però così di collanine ne ha collezionate una cifra.  
Non sapendo bene che farci ad un certo punto le aveva fuse tutte insieme e c’ha fatto fare un bel crocione. Una cosa abbastanza artistica, dice lui.
Fatalità a Sperlonga, la prima volta che c’è andato al mare e si è fatto il bagno con ‘sto crocione buttandosi a testa in giù dagli scogli, il crocione tanto pesava che gli è scivolato dal collo ed è finito in un posto inaccessibile a neanche due metri di profondità. Lui lo vedeva bene luccicare nuovo di pacca e c’ha provato in tutti i modi per riprenderselo ma non c’era verso. Ha dovuto lasciarlo lì, davanti a un granchio uscito dalla sua tana a chele aperte e dal cui occhio preistorico baluginava una certa incredulità per tutta quella strana ostinazione. 

---    
[about me](https://about.me/cacioman) - [con tutta la freschezza del banco frigo](drn-000.md)  

