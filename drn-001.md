# croce del sub  
### della serie "con tutta la freschezza del banco frigo"  

![](https://live.staticflickr.com/65535/52417251541_b3fec3a0f6_c.jpg "Ventotene - sub normale")  

A fine estate penso sempre al meccanico della mia 500, quella storica. Dice che lui ai bei tempi lavorava all'ultimo Autogrill sulla Napoli-Roma prima del raccordo. Era quando ancora non c'era la bretella San Cesareo-Fiano e tutti quelli che venivano dal Sud dovevano passare da lì.  
Dice che al controesodo, gli arrivavano da riparare solo gomme sfasciate. Era per via di quelle macchine così stracariche di ragazzini e vettovaglie che magari la ruota gli si era solo sgonfiata ma poi andandoci così per chilometri l'avevano distrutta. Spessissimo neanche avevano i soldi, giusto quelli per autostrada, benzina e un paio di caffè.
Il mio meccanico dice che gli faceva sempre credito, voleva solo un pegno da riscattare con successivo un vaglia postale. Spessissimo il pegno che gli davano era una collanina d'oro, di quelle da battesimo, all'epoca ancora andavano. Di solito se la toglieva il capofamiglia e gliela dava dopo un bacetto rituale.  
Dice che in tanti anni nessuno gli ha mai mandato i soldi per il riscatto di quelle collanine e così ne ha collezionate parecchie. Non sapendo bene che farci le ha fuse e c'ha fatto fare un bel crocione.Una cosa artistica, dice lui.  
Fatalità, la prima volta che c'è andato al mare e si è fatto il bagno con 'sto crocione immergendosi a testa in giù, il crocione tanto pesava che gli è scivolato dal collo ed è finito in un posto inaccessibile proprio in mezzo agli scogli. Lui lo vedeva luccicare bello nuovo, c'ha provato in mille modi ma non c'era verso di riprenderselo. Ha dovuto lasciarlo la, davanti a un granchio uscito dalla tana zampe larghe e chele aperte che dall’occhio preistorico gli baluginava ua certa curiosità per tutta questa sua ostinazione.  

---    
[about me](https://about.me/cacioman) - [con tutta la freschezza del banco frigo](drn-000.md)  

