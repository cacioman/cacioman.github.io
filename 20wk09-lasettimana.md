# facite Ammuchina 
#### della serie "la settimana" - wk09 2020  

![](https://drive.google.com/uc?id=14jPV9KmSwVnFTcESYbIXY9WO8wvgZ-TB "Roma Termini - al tabellone arrivi/partenze lato via Giolitti")    

Alvarino osserva filosofico: una volta se starnutivi ti dicevano "salute", ora sei fortunato se non ti dicono "li mortacci tua". Quando ho starnutito io in Metro l'impressione è stata esattamente quella.   
Di mascherine in giro se ne vedono pure poche. Risalendo la banchina del treno in partenza per Cassino, un treno lunghissimo, dai finestrini ne ho contate solo un paio. Su un 766 bello pieno neanche una (qui in zona, specie gli anziani, sono tutti abbastanza fatalisti e comunque più occupati a tenersi tenacemente aggrappati agli appositi sostegni).  
In giro a usare le mascherine vedo sopratutto i turisti stranieri, specie quelli orientali (che già lo facevano prima ma ora sono molti di più). Gli italiani o usano certe cose molto vistose a forma di noce di cocco (e sembrano tutti *il pianeta delle scimmie*) o fanno i vaghi tenendo tatticamente una sciarpa su naso e bocca, tipo tormenta di neve (poi però la sciarpa gli cade spesso e si tradiscono coi gesti nervosi per rimettersela).   
Roma Termini rimane nella norma, solo i controllori dei varchi di acceso non stanno più a gambe larghe proprio sulla soglia ma sono arretrati di 3-4 metri (un po' meno marziali ma sempre imperscrutabili). Anche i capotreno hanno una loro strategia: dopo aver dato il segnale di partenza scompaiono e non li vedi più (credo che si chiudano nella cabina di coda: in quella di testa c'è già il macchinista).    
E' stata una settimana così: a prenderci le misure.  

---  
[home](/index.md) - [about me](/aboutme.md)  
