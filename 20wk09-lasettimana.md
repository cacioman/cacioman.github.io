# facite Ammuchina 
#### della serie "la settimana" - wk09 2020  

![](https://drive.google.com/uc?id=14jPV9KmSwVnFTcESYbIXY9WO8wvgZ-TB "Roma Termini - al tabellone arrivi/partenze lato via Giolitti")    

Alvarino osserva filosofico che una volta se starnutivi ti dicevano "salute", ora sei fortunato se non ti dicono "li mortacci tua". In effetti in Metro è abbastanza così.   
Ai varchi di accesso di Roma Termini i controllori non stanno più sulla soglia del varco ma sono arretrati di 3-4 metri, ben distanti dal flusso di persone in ingresso che ora controllano con più disinvoltura (ma sempre imperscrutabili).  
Anche i capitreno hanno trovato una loro strategia: scompaiono subito dopo la partenza evitando di controllare i biglietti (sospetto vadano nella cabina di coda: in quella di testa c'è già il macchinista).    
Di mascherine in giro ne ho viste poche. Risalendo ad esempio il binario 19 e guardando nei finestrini del treno in partenza per Cassino (un treno lunghissimo, di pendolari) ne ho contate solo un paio. Su un bus 766 da San Paolo neanche una e c'erano parecchi anziani (forse più impegnati a tenersi tenacemente aggrappati agli appositi sostegni).  
In proporzione le mascherine le indossano sopratutto i turisti stranieri, specie quelli orientali (che già lo facevano prima ma ora sono molti di più). Gli italiani le portano meno: o usano certe cose molto vistose a forma di noce di cocco (e sembrano tutti *il pianeta delle scimmie*) o fanno i vaghi tenendo tatticamente una sciarpa sul viso, come in una tormenta di neve. Quando la sciarpa cade dal viso, se la rimettono in fretta tradendo gesti nervosi.   
E' stata una settimana così: a prenderci le misure.  

---  
[home](/index.md) - [about me](/aboutme.md)  
