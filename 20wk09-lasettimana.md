# facite Ammuchina 
#### della serie "la settimana" - wk09 2020  

![](https://drive.google.com/uc?id=14jPV9KmSwVnFTcESYbIXY9WO8wvgZ-TB "Roma Termini - al tabellone arrivi/partenze lato via Giolitti")   

Inizia con Alvarino che osserva filosofico: una volta se starnutivi ti dicevano "salute", ora sei fortunato se non ti dicono "li mortacci tua". In effetti poi in Metro starnutisco ed è abbastanza così.   
Alla stazione Termini noto che ai varchi di accesso i controllori non stanno gambe larghe sulla soglia ma sono arretrati di 3-4 metri, ben distanti dal flusso in ingresso. Chi passa fa come la mossa di mostrare l'abbonamento ma nel vuoto, poi capisce e lasciano stare. Anche i capitreno vanno a scartamento ridotto: subito dopo la partenza scompaiono evitando di controllare i biglietti (sospetto vadano nella cabina di coda: in quella di testa c'è già il macchinista).    
Risalendo il binario 19 e guardando nei finestrini di treno in partenza (è un treno per Cassino, lunghissimo e pieno di pendolari) conto solo due persone con le mascherine. Sul bus 766 che ho preso a San Paolo neanche una mascherina (gli anziani, abbastanza fatalisti, pensano per lo più a tenersi tenacemente aggrappati ai corrimano).  
Ad indossare mascherine, in proporzione sono più i turisti stranieri, specie quelli orientali (che già lo facevano prima, anche se in misura molto minore). Gli italiani, se le usano, o hanno certe mascherine molto vistose, come una mezza noce di cocco sula faccia (e sembrano tutti *il pianeta delle scimmie*) o fanno i vaghi tenendo una sciarpa a coprirgli bocca e naso, tipo nella tormenta (poi la sciarpa scivola via quando se la risistemano in fretta tradiscono gesti nervosi).   
E' stata tutta una settimana così: in ordine sparso. 

---  
[home](/index.md) - [about me](/aboutme.md)  
