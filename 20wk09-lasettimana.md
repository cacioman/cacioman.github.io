# facite Ammuchina 
#### della serie "la settimana" - wk09 2020  

![](https://drive.google.com/uc?id=14jPV9KmSwVnFTcESYbIXY9WO8wvgZ-TB "Roma Termini - al tabellone arrivi/partenze lato via Giolitti")   

Inizia con Alvarino che osserva filosofico: una volta se starnutivi ti dicevano "salute", ora sei fortunato se non ti dicono "li mortacci tua". In effetti poi in Metro starnutisco ed è abbastanza così.   
Alla stazione Termini noto che ai varchi di accesso i controllori non stanno gambe larghe sulla soglia ma sono arretrati di 3-4 metri, ben distanti dal flusso in ingresso. Chi passa fa come la mossa di mostrare l'abbonamento nel vuoto, poi capisce e lascia stare. Anche i capitreno vanno a scartamento ridotto: subito dopo la partenza scompaiono evitando di controllare i biglietti (sospetto vadano nella cabina di coda: in quella di testa c'è già il macchinista).    
Risalendo il binario 19 e guardando nei finestrini del treno in partenza, un treno per Cassino lunghissimo e pieno di pendolari, conto solo due persone con le mascherine. Sul bus 766 che ho preso a San Paolo neanche una mascherina (gli anziani, di solito abbastanza fatalisti, sono per lo più impegnati a tenersi tenacemente aggrappati ai corrimano).  
In proporzione con le mascherine sono di più i turisti stranieri, specie quelli orientali (che già lo facevano prima, anche se in misura molto minore). Gli italiani o usano certe mascherine molto vistose, bianche, a forma di noce di cocco (e sembrano tutti *il pianeta delle scimmie*) o più spesso fanno i vaghi tenendo una sciarpa a coprirgli tutto il viso, come affrontassero una tormenta (ma la sciarpa gli scivola sempre via e loro se la rimettono in fretta tradendo gesti nervosi).   
E' stata una settimana così: in ordine sparso.  

---  
[home](/index.md) - [about me](/aboutme.md)  
