# comare  

#### della serie “intera rete” - wk27 2018  
<img src="https://drive.google.com/uc?id=1H1lIEVTS9MwLGyFvKEcudZ7PzqpyltXC" alt="Porta Maggiore - tram" width="400">   
<!--- /interarete099.png  --->  

Sul treno al ritorno trovo una ragazza sulla trentina, belloccia, che telefona con un'amica. Straparla a tutto volume, un po' per superare il fracasso del Roma-Colleferro, un po' perché per una sua posa melodrammatica "non me importa più niente di niente".  
Dice che s'è lasciata con uno, direi un suo collega, forse un suo ex capo, di sicuro più grande di lei, tipo un dirigente dell'ufficio, uno sui cinquanta con moglie e figli.  
Oggi si sono visti a pranzo ma solo per parlarsi dopo giorni di silenzi e fraintendimenti. Non potevano mica andare avanti così!..  
Lui ha detto che la ammira per il suo coraggio, e questo le ha fatto bene. Lei dice che lo stima ancora molto, forse i più. Tutti e due si sono detti che era la cosa giusta da fare.  
Ma tutto le ricorda lui: oggi, quando l'ha chiamata, si è resa conto d'improvviso che non vedrà più il suo nome comparirle inatteso sul cellulare, e questo le ha fatto male.  
Subisco un certo *trash appeal* mi consolo che nel vagone non sono l'unico a far finta di non sentirla.  
Finisce che scendiamo insieme a Tor Vergata. Lei sempre a tutto volume, sempre disperata, sempre buttando di qua e di là testa e ciocche scarmigliate di lunghi capelli neri. Stessa cosa quando c'è da attraversare lo stradone appena fuori la stazione: le macchine scendono giù a palla disposte ad uccidere e lei ci si butta in mezzo praticamente senza guardare. Un'AUDI la liscia di poco. Io caccio un urlo. Lei non si avvede nè dell'urlo nè dell'AUDI, raggiunge l'altra parte e va via in macchina (sempre al telefono, sempre blaterando, sempre tipo onda del destino).  
Deve essere il suo giorno fortunato, penso, anzi doppiamente fortunato: s'è salvata dall'AUDI e s'è pure mollata col collega imbolsito che mai avrebbe lasciato la moglie.  
E così ho scoperto di essere diventato una comare.  
  
---  
[home](/interarete.md) 
