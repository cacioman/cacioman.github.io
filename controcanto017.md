# il tecnico  

[![](https://live.staticflickr.com/65535/51793229784_0616df222c_c.jpg "empoli - ancora su possibili soluzioni")](https://flic.kr/s/aHBqjzwAJ2)   

La primissima cosa che mi hanno chiesto i Controcanto appena sono entrato è se conosco un bravo scenografo. Uno scenografo?! Io manco un bravo imbianchino conosco, figurati uno scenografo. Per i lavoretti a casa poi sono stato abituato a chiamare il signor Cesare, il portiere dello stabile dei miei, che avrà anche le mani d’oro ma se si tratta di cose artistiche a base di colla vinilica siamo abbastanza fuori strada. Ma i Controcanto stanno ancora più avanti: sono in fissa per una scenografia a “coltellino svizzero” che da come me la spiegano ad ampi gesti per me avrebbe bisogno non di uno ma almeno due Renzi Piano.   
DImenticano il coltellino svizzero solo quando arriva il tecnico audio.  Lui li prende molto sul serio facendogli un sacco di domande circostanziate sul perché e percome vogliono un certo effetto, come si immaginano debba risultare, che funzione narrativa, locale o diffuso? A me sembra di essere tornato alle lezioni di Fisica 1 quando non solo non capivo le risposte del professore ma non capivo neanche il senso delle domande che gli facevano quegli studenti già imparati.  
Col solito approccio pragmatico i Controcanto vanno avanti lo stesso: per la sceneggiatura tracciano solo dei confini per terra mentre per l’audio hanno già chiarito abbastanza.   
A me non chiederanno più nulla di tecnico, neanche “che ore sono?”, mi lasciano buono buono a giocare con obiettivi e macchinette fotografiche (come quei genitori che quando parlando dei figli dicono “no, il mio è bravissimo: lo metti lì con i suoi Lego e te lo dimentichi”).  

---   
[metodo controcanto](https://cacioman.github.io/controcanto000.html) - [about me](https://about.me/cacioman)  
