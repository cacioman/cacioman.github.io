# il tecnico  

[![](https://live.staticflickr.com/65535/51793229784_0616df222c_c.jpg "empoli - ancora su possibili soluzioni")](https://flic.kr/s/aHBqjzwAJ2)   

La primissima cosa che mi hanno chiesto i Controcanto appena sono entrato è se conosco un bravo scenografo. Uno scenografo?! Io manco un bravo imbianchino conosco, figurati uno scenografo. Per i lavoretti a casa poi sono stato abituato a chiamare il signor Cesare, il portiere dello stabile dei miei, che avrà anche le mani d’oro ma se si tratta di cose *ArtAttack* a base di colla vinilica siamo abbastanza fuori strada. Ma i Controcanto stanno ancora più avanti: sono in fissa per una scenografia a “coltellino svizzero” che da come me la spiegano ad ampi gesti per me avrebbe bisogno non di uno ma almeno due Renzi Piano.   
Dimenticano la cosa del coltellino svizzero solo quando vedono il tecnico audio.  Lui li prende molto sul serio e gli fa un sacco di domande circostanziate sul perché e percome vogliono un certo effetto, come si immaginano debba risultare, che funzione narrativa, locale o diffuso? A me sembra di essere tornato alle lezioni di Fisica1 quando non solo non capivo le risposte del professore ma manco il senso delle domande che gli facevano gli studenti già imparati della prima fila.  
Col solito approccio pragmatico i Controcanto vanno avanti lo stesso: per la scenografia tracciano con lo *scotch* di carta i confini delle zone in cui si muovono i personaggi mentre per l’audio dice che hanno già chiarito abbastanza e si vede dopo.   
A me invece non chiederanno più nulla di tecnico, neanche “che ore sono?”, mi lasciano solo buono buono a giocare con cavalletti e macchinette fotografiche (come quei genitori che quando parlando dei figli in attesa dal dentista dicono “no, il mio è bravissimo: lo metti lì con i suoi Lego e te lo dimentichi”).  

---   
[metodo controcanto](https://cacioman.github.io/controcanto000.html) - [about me](https://about.me/cacioman)  
