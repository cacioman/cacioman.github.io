# ital exit  

### intorno a noi, mano a mano che succede  

![](https://drive.google.com/uc?id=1p6XDP8NiDiDrusTCLLT6lk2uyy6OKst0 "Velletri - Prima i  Veliterni")  

**di fuori** - wk02 2020  
A una bancarella del mercatino di Natale c'è questa ragazza che vende liquirizia: pescetti, more, girelle ma anche bastoncini, pasticche morbidose e certi blocchi tipo catrame rappreso che indica come *purissima*.  
Ha un bel sorriso e una vocetta sottile ma acutissima con un vago straniero (per me è dell'est).  
Parlandoci meglio dice che è di Lariano (manco venti chilometri da casa mia): se parla in dialetto larianese non la capisce nessuno (possibile?) ma invece che se parla in italiano la capiscono tutti ma credono che sia straniera. "E infatti anche io lo pensavo!.." dico "ma non volevo chiederlo per non offendere".  
Ma offendere chi scusa? e per cosa?  
Lei mi guarda lo stesso benevola. Io mi metto a comprare mezzo banco.   

**sostituzione etnica**  - gen 2020  
Si sente spesso di questa cosa che Soros e i Savi di Sion hanno messo in atto tutta una loro raffinatissima strategia per sostituire noi italiani con gli stranieri (specie con quelli neri ché figliano di più): al posto nostro ci saranno i neri e al posto dei nostri valori identitari (tipo il presepe) ci saranno i valori identitari dei neri (tipo il presepe nero). Deve essere sicuramente vero.  
Ad esempio qui a Frascati negli anni settanta, periodo primavera-estate, si andava in massa a fare la scampagnata al Tuscolo (che è una sorta di collina sacra dei frascatani). Ci si andava aggrumati per famiglie (nonni, zii, cugini, ecc) piazzandosi a non più di venti metri dalle macchine: cesti, tovaglie, sdraio, tielle di pasta, palloni e radiolina su *tutto il calcio minuto per minuto*.   
Adesso di italiani vedi solo i salutisti in mountain bike o quelli che  portano a sgambare il cane. Di famiglie spaparanzate non ce n'è nessuna se non quelle dell'est (ucraini, moldavi, rumeni) piazzati a non più di venti metri dalle macchine (vecchie GOLF scassate) e tutti intorno a grigliate fumosissime. C'hanno proprio sostituito di brutto e anche di più perché poi questi dell'est a farsi le salsicce al Tuscolo non li trovi solo d'estate  ma anche d'inverno pieno, col freddo (che a loro il nostro freddo boia gli fa il solletico).  

**Black Friday** - nov 2019    
Faccio una riunione doveper tutto il tempo ci lanciamo in micro scazzi e mezze minacce ma che poi si conclude alla tarallucci e vino. In questo nuovo clima 'volemose bene' ci si accomiata tutti più benevoli (ma sopratutto più liberati): c'è chi dice "buona serata", chi "buon week end" e poi c'è uno che per strafare augura "buon black friday".  

**tutto italiano**  - nov 2019  
Vado a comprare i sigari e il tabaccaio me suggerisce di acquistarne una nuova versione in cui anche la foglia esterna è italiana, tabacco Kentuky ma italiano, non tabacco Kentuky ma americano. Italiano? il tabacco? Tipo la patata di Avezzano? Naturalmente lo compro, io abbocco a tutto, italiano 100%.  
 
**a casa tua**  - ott 2019  
Si parla di respingimenti. Un amico, che mi conosce da vent'anni, mi spiega stizzito che è troppo comodo fare i buonisti se poi i migranti stanno a casa d'altri. Andassi a vedere in certi quartieri qual è la situazione. Ci andassi ad abitare e poi vediamo.  
Lo sapevo: vent'anni di volontariato in dormitori emergenza freddo e centri prima accoglienza buttati al cesso.    

**prima gli egiziani** - 28 ago 2019  
dice che anche la ragazza egiziana che serve all'alimentari, Ferial, quella magretta caruccia e pure svelta, pure lei dice che c'ha ragione Salvini: "che 'sti neri hanno rotto", "che se ne devono anda' a casa loro", "porti chiusi", "me sbajo?" ti dice. "A Feria'" risponde una "ma non sei egiziana pure tu?! ma che mo c'hai la cittadinanza italiana?". "E no!" risponde mezza imbruttita e no che lei non ce l'ha la cittadinaza "ma che centra?!". Dice che lei sta qua da quando era ragazzina che era piccola piccola, che è venuta tanti anni fa, che l'Egitto  manco sa più com'è fatto. Lei sta a di' per tutti 'sti neri che so' venuti adesso, dopo di lei, quelli stessero a casa loro.  
Ah, ecco!..  
  
**Pasquale** - ago 2019  
il vicino di tenda del campeggio (uomo sul giovanile, faccia simpatica, di una coppia con bambino, caruccia pure la moglie, bambino educato che gioca da solo immaginando di andare a pescare al mare anche se siamo in montagna, un po' ripetitivo con 'sta cosa di pescare ma contenuto, lui e lei che hanno tirato su la tenda di primo mattino senza litigare o fare rumore) insomma 'sto vicino ideale è lì traffica per dieci minuti col filo dei panni e quando finalmente riesce a sistemarlo e ci mette sopra un paio di asciugamani e il filo regge pure, con grande orgoglio dice al figlio: "vedi adesso possiamo fare i napoletani", il figlio non capisce (è lì che ripete "è vero che dopo andiamo a pescare?") ma intanto memorizza, e il vicino si compiacerebbe pure  della battuta ma poi si accorge che ci sono anche io a sentirlo e mi si imbarazza un po' ma io faccio finta di niente (mica mi chiamo Pasquale io).  

**numeri** - ago 2019   
Scopro che questa [agenzia immobiliare](http://www.homepal.it) on line (ma magari lo fanno anche tutte le altre, non so) dà un sacco di informazioni utili all'acquisto. Tra le altre, in una bella grafica a torte specifica per la località dove si trova l'immobile id interesse qual è la percentuale di stranieri residenti e la loro ripartizione secondo i continenti di provenienza. Nel caso di Frascati, gli stranieri sarebbero il 7% (di cui asiatici 8%, africani 7%, americani 3% ed europei 82%). I dati sono palesemente sbagliati: a Frascati siamo tutti burini (e al 100%).  

**la comunicazione che fa la differenza** - ago 2019  
Non è rarissimo trovare autisti ATAC con atteggiamenti [sopra le righe](https://roma.repubblica.it/cronaca/2019/08/18/news/atac_immigrato_lasciato_a_terra_dall_autista_ottantenne_si_ribella_lui_e_con_me_-233868065/?fbclid=IwAR0GK_SmPi-_ZIrKWa74SoZsfHmyKWH_OrZHrsrkXylgCPo1-69a99HpOyo). Basta solo vedere i toni minacciosi dell'avviso con cui da questa primavera tappezzano i vetri della cabina di guida e che [nelle loro intenzioni](http://www.romatoday.it/politica/manifesti-violenza-autisti-atac.html) dovrebbe promuovere il rispetto e la non violenza proprio nei confronti degli autisti stessi. Sembra più una provocazione poliziottesca: c'è la foto di un ragazzo ammanettato ripreso di spalle e sopra la scritta: "Avviso ai viaggiatori. La violenza contro i lavoratori dei trasporti è un crimine che comporta fino all'arresto e alla reclusione“.  
E insomma questo è il clima (vittimismo aggressivo, direi) ma al povero turista del nord Europa, che sgrana gli occhi, come glielo spieghi? Diciamo che c'è ancora da lavorare sul piano della comunicazione (se non ce arrestano prima).  

**sci-sci-scientifico** - ago 2019  
Tutto giustissimo in [questo articolo](https://thevision.com/attualita/razze-8mila-genetisti/?fbclid=IwAR0dty7nnmaj5PJe6LxNiWW4F8hwP_9e4qM161gmu1unDqCcPvyBSOeduO4): le razze non esistono. ma più che scienzati scomoderei invece filosofi, sociologi, economisti, storici (e pure preti interconfessionali e qualche santone se necessario) e proverei a fare un discorso più generico, qualcosa tipo: l'uomo non si categorizza MAI. Rimane sempre troppo pericoloso affidarsi alla scienza. In primis perché magari poi scoprono che 'ste razze esistono sul serio e poi perché anche i genetisti sono persone coi  loro problemi (tipo che la moglie gli scappa col centrafricano). Già mi vedo i *genetisti-sovranisti* che mettono su qualche stramba teoria  pseudo-scientifica e con un test da 100 dollari ci sequenziano in massa il DNA (cercando il set di amminoacidi anomali che condannerà scientificamente ad un lager tutto per noi buonisti-subumani).

**mamme per la pelle** - ago 2019  
Una signora scrive a [la Repubblica](https://www.repubblica.it/cronaca/2019/08/06/news/razzismo-232909837/?ref=search) per segnalare che il figlio adottivo è stato oggetto di discriminazione a causa del colore della sua pelle. Tutto giustissimo ma, come le tracce di DDT trovate perfino in mezzo all'oceano, anche qui nel suo ragionamento si trovano un po' di veleno Salviniano: "L'inasprimento del linguaggio e della comunicazione contro lo straniero stanno rovinando la vita ai nostri figli e a tutti gli immigrati regolari che sino ad ora vivevano una vita normale ed integrata". L'errore è accettare la categorizzazione delle persone (regolari e no, stranieri e no, bianchi e no, ecc.)  

**la questione demografica** - lug 2019  
A Ottone in val Trebbia stanno rifacendo la scuola, un bell'edificio a tre piani degli anni settanta che sta proprio in mezzo la paese. Diventerà una casa protetta. Ah... e che cos'è una casa protetta? E' un ospizio.   
 
**mani nere** - lug 2019    
Sconcertante pubblicità dell'[Amuchina](https://www.youtube.com/watch?v=TUD6nZoKyBc) che ricorda alle brave mamme italiane di disinfettare bene i pomodori perché "sai da quante mani è passato?"    

---  
[home](/index.md) - [about me](/aboutme.md)   
