# bagaglio  

#### della serie "la settimana" - wk48 2018  
![](https://live.staticflickr.com/65535/49138553616_6d51ea783f_z.jpg "Roma Ciampino")  

Termini, sera. Dalla penombra in fondo al binario 19 spuntano due ragazzini nigeriani, forse due fratelli (sui vent'anni, nerissimi, bassi uguale). Hanno le espressioni sconcertate e tengono in piedi un borsone, nero pure quello, alto poco meno di loro: una specie di sarcofago con le maniglie. Pensando di cavarmela con un'indicazione generica,  gli chiedo se gli serve qualcosa. Uno dei due ci pensa e poi, come se fosse stato folgorato da una brillantissima idea, mi chiede di caricargli il sarcofago sulle loro teste.  
Ci riusciamo al secondo tentativo: al primo il borsone, che pesa come se fosse pieno di uranio spento, quasi m'ammazza.  
Col feretro in testa i due ora sembrano una strana bestia a quattro zampe. Devono avere pure poca visuale e quando incontrano quelli in senso contrario rischiano di buttarne un paio giù sui binari.  
E' stata tutta una settimana così: sempre sull'orlo del farsi male da pirla.     
   
---  
[home](/interarete.md)    