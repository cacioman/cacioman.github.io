
# tricolore  
### della serie "[navigare a vista](navigareavista.md)"  

![](https://live.staticflickr.com/65535/52732572350_035e61963c_z.jpg "Roma, Circo Massimo")  

Roma, semaforo tra Torre Spaccata e Tuscolana, notte fonda, siamo fermi al rosso, si avvicina un lavavetri dal nulla e viene direttamente al finestrino: non vuole niente, solo scambiare due chiacchiere. Sta un po' sull'allucinato: sorride molto, si presenta con nome e cognome più volte, stringendomi sempre la mano, altrettanto io ma non memorizzo, dice che è "diBagladesh" e che da poco ha pure due nazionalità, italiana e diBagladesh, mentre noi una sola, ah ah ah. S'è preso qualcosa?  
Sta qui da ventitré anni, "anno fortunato" dico, non capisce, sarà anche italiano ma non è romano, continua però a divertirsi molto, fa anche simpatia se non fosse per quell'espressione a quell'ora in quell'incrocio da Suburra.  
Vuole stupirci: dice che quest'anno ha anche votato. Hai votato?! E per chi hai votato? "Il voto è segreto!" replica lui. Bravo, parli da vero italiano! dico io e quello mi fa una risata di gran soddisfazione, poi scatta il verde.  

---    
[about me](https://about.me/cacioman)  
