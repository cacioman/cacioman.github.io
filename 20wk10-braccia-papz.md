# braccia
### della serie "percorsi alternativi pendolari zen" - wk10 2020  

![](https://drive.google.com/uc?id=1jZ3RyZscecJufHQH8eaNsaNZvzvcm6b- "Roma - Circo Massimo")  
più o meno [tra Roma Termini e Circo Massimo](/19wk37-papz-termini-circomassimo.md) - più precisamente [qui](https://drive.google.com/open?id=17AkcZ-kSqDk33pwxQ-r3hHxlNlBtMcNg&usp=sharing)  

Marciapiedone a mezza luna davanti al Circo Massimo. Sole forte ma fa ancora freddino. Un papà giovane (sui 25-30, nero, tutto sorridente) si fa rincorrere dalla figlia (3-4 anni, infagottata in cappottino rosso). La ragazzina un po' lo rincorre e un po' si ferma a giocare con la sua stessa ombra: alza il braccio, lo abbassa, li alza tutte e due, poi riprede la corsa, poi si ferma e tutto da capo.  
Subito dopo attraverso al semaforo della FAO passando davanti ad un muro di motorini pronti a scattare. Un tizio in moto alza il braccio verso di me e mi dice: "ma li mortacci tua!". Io un po' ci rimango ma no, non me la devo prendere: non ce l'ha con me, ha il telefono infilato tra casco e orecchio e sta chiamando un amico, il gestaccio gli è venuto per dare enfasi al discorso, comunque scusa eh. Tutto questo il tipo me lo dice continuando a telefonare e facendosi capire solo coi cenni del braccio libero (l'altro è rimasto sospeso a mezz'aria, sempre all'indirizzo *de li mejo*).  
No, no, non me la prendo, è solo che così m'hai distrutto l'effetto del quadruccio idilliaco della ragazzina di prima (ma a gesti mi spiego male: mi viene solo un mezzo saluto romano, e pure moscio).

---  
[home](/papz.md) - [about me](/aboutme.md)  
