# Medea, Eracle, Filottete e gli altri del mucchio 
#### della serie "letti (o quasi)" - wk38 2020   

![](https://live.staticflickr.com/65535/50337805366_c397524793.jpg "Barletta - Medea per strada, Teatro dei Borgia, Elena Cotugno")  
A furia di farsi trascinare a vedere tragedie greche, anche uno zoccone come me, diplomato alla Scuola Radioelettra di Torino, qualcosa l'ha imparata. Ad esempio che la tragedia greca te le spoilerano sempre prima e fa molto burino prendersela, in ogni caso iniziano tutte male e finiscono tutte ancora peggio. Poi c'è l'idea di eroe tragico che non corrisponde esattamente a quella di un eroe della Marwell (genere "un'altra città salvata, cattivissimo assicurato alla giustizia e via verso l'infinito e oltre"). E' più uno che in situazioni estreme fa cose estreme. Estreme nel senso di *ai confini del bene e del male* come sgozzare figli, uccidere il padre e ingravidare la madre, inserirsi in una lunga catena di delitti familiari giustiziando la madre che ha accoppato il padre che ha immolato la figlia (che al mercato mio padre comprò).  
Dice: "se vabbe', ma so' situazioni impossibili!..". Invece no: quelli del [Teatro dei Borgia](http://www.teatrodeiborgia.it/) hanno trovato questo genere di *eroi*  cercandoli nelle zone marginali del paesaggio urbano (mense dei poveri, ricoveri per anziani, mondo della tratta), hanno raccolto le loro storie e le hanno rielaborate  nel grande calderone del mito greco.  
Messa così sembrerebbe uscirne fuori una bella legnata sui denti, tutto il contrario. Con disinvoltura quasi atletica (da giocatori di serie A che fanno gol come giocolieri ma senza fartene percepire lo sforzo) questi fenomenali attori ti portano a braccetto dentro le loro vicende terribili, dislocate e rappresentate in punti diversi delle città.  
Noi li abbiamo visti a Barletta. I giorni prima erano a Bisceglie, prima ancora a Brescia e a ottobre [saranno a Bari ](https://www.facebook.com/teatrodeiborgia/posts/10157744256176048) (non so se vanno per iniziali di città). A Barletta si partiva con Eracle alla mensa Caritas, poi eravamo con Filottete in ospizio e per finire si stava da Medea sullo stradone buio della zona industriale.  
Non so come si organizzeranno a Bari ma sono sicuramente da non perdere.  

---    
[about me](https://about.me/cacioman)