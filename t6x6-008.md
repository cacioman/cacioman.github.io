# la banda  
### della serie "village photography" - giu 25  

![](https://i.postimg.cc/s2sQQtcZ/temp-Imaget3wgrx.avif "Tione, piazza Don Natale Mariani 2024")  
![](https://i.postimg.cc/vZHRV6Ns/20230820-110025.jpg "")   
![](https://i.postimg.cc/6pHkL5kG/2023-08-20-02-17-49.jpg "")  

Non c'è una festa di paese che si rispetti che non abbia una banda che suoni a pieni polmoni per [strade, ruelle, vicoli e piazze](https://youtu.be/HNtNyz25Cbs?feature=shared).  Suono compatto ed intonato, la banda segue con [diligenza e spirito di servizio](https://youtu.be/bhCc3lfvxbw?feature=shared) tutte le liturgie laiche e profane, dalla festa del santo patrono alla premiazione di un premio di poesia dialettale.  
A fine giugno, a Tione per le celebrazioni Sant'Antonio è venuta la [banda di Introdacqua](https://www.flickr.com/gp/cacioman/c87z94905H) che come paese avrà due-tremila abitanti ma ben due bande, pure abbastanza quotate. Qui saranno una quarantina di persone, tutte le generazioni, parecchi ragazzi e ragazze, molto bravi.   
Al bar mi avvicina un giovane trombone, inteso come strumentista, che vince la sua timidezza per chiedermi della pellicola analogica, come svilupparla, ecc. Lui va ad un laboratorio a Sulmona dove gli fanno tutto: dallo sviluppo alla scansione e in caso anche la stampa in digitale. Io allora faccio un po' il vecchio trombone e gli dico che è meglio fare tutto da soli: non è difficile, costa poco e dà molta consapevolezza. Lui mi sta anche a sentire, poi nei giorni successivi, sopraffatto dal numero di foto che ho fatto proprio alla sua banda, mi ritrovo a cercare io un laboratorio del genere. Almeno lo trovo a L'Aquila e non a Sulmona.  
Un clarinetto di mezza età, mi chiede se è vero che l'analogico fa foto migliori del digitale. Una domanda che è un classico delle discussioni da fotoclub e che anche se è un *deja vu* neanche io ho ancora risolto bene. Gli dico che non è un tema di qualità ma di processo realizzativo. La risposta in effetti è un po' fumosa. Sarebbe da dirgli, genere musicale a parte, è come tra una banda e un dj set: fanno entrambi musica in piazza ma dipende dal contesto. Nei giorni successivi mi si chiarisce meglio la cosa. Ho avuto parecchi scarti e ho mancato parecchie situazioni ostinandomi a rincorrere con un'Hasselblad, bella ma macchinosa, una situazione che richiedeva semplicemente una più prosaica ma ben super automatica, reflex digitale. Un po' come Virgin di "Prendi i soldi e scappa" quando [si ostina a suonare il violoncello nella banda del quartiere](https://youtu.be/QNGBvW36Nt8?feature=shared&t=72)
  
[qui le foto che ho fatto](https://www.flickr.com/gp/cacioman/c87z94905H) 

---  
[about me](https://about.me/cacioman) 
