# jogno  
### ancora roba abbastanza undergroug  

![](/pic/ns-jogno-mammolo.png "Roma - MetroB, Ponte Mammolo")  

**sette sei sei, sette sei nove** - wk41 2019  
San Paolo. Pensilina della fermata su via Giustiniano Imperatore, sotto il ponte della Metro B. Qui passano il 670 (un autobus, popolato di soggetti strani, che si aggroviglia in un giro demenziale tra Garbatella e Colombo), il 128 (che qui fa l'ultima fermata e se per sbaglio lo prendi, fa conversione ad U e ti porta verso la Magliana) e poi i due 766 e 769 (che per me sono equivalenti e me li confondo sempre tra loro).  
Mentre aspetto, arriva una signora alta e un po' agitata, chiede se è passato il 769. Io svago. Lei però lo chiede ad un ragazzo con le cuffiette e insiste per svegliarlo dal suo torpore musicale. Quello, preso di soprassalto, non sa non ricorda. Le risponde allora un'altra signora seduta sulla panchetta della pensilina, una con gli occhiali a specchio e una canuccia anziana con l'espressione sveglisa. E' un cane guida per ciechi e in effetti anche la signora lo è. Questo non le impedisce di dire con sicurezza che è passato solo il 766 e che anche lei aspetta il 769 ma che l'*app* le dice che ci vogliono ancora cinque minuti. "Meno male!.." dice l'altona "ormai ho capito che 'sto periodo il 769 arriva alle nove e venticinque massimo nove e trenta, ormai l'ho capito, 'sto periodo". L'*app* non deve convincerla molto e rimane di vedetta.  
In effetti in fondo allo stradone si vede un bus in arrivo fermo ancora al semaforo. "E' il 769!" dice l'altona. Non so come faccia a vedere il numero ma lei precisa: "lo riconosco perché è un bus vecchio: il 769 è sempre vecchio, il 766 invece è sempre nuovo". In effetti quando saliamo l'autobus è sfiatato e va a due allora, forse per via dell'aria condizionata messa a palla.  
La signora cieca si siede nel posto disabili e, con le altre signore appena consociute salite insieme a lei a Giustiniano, tiene una piccola conferenza sulla canuccia (quello che mangia, com'è brava, da quanti anni ce l'ha, ecc.). Una delle signore si gira proprio verso di me mi chiede su che autobus siamo. Un po', tra 766 e 769 sto per confondermi ma poi me la cavo. Deve essere l'influenza benefica che si irradia dalla canuccia guida.  
Davanti a me noto un ragazzo smilzo sui trenta, vestito di nero, un po' tamarro. Sul collo c'ha tatuata la scritta "spectat supra". Penso sia rumeno invece Google Traduttore dice che è latino, significa "guarda oltre" e tutto, almeno cabalisticamente parlando, torna.  

**quiete** - wk32 2019  
Sul treno in piedi vicino a me c'è un ragazzo che guarda sul telefonino un incontro di MMA (quella lotta libera, fatta in una specie di gabbia, dove tutto è ammesso).  
Fisico asciutto e capoccione curvo, il ragazzo ondeggia anche un po' come ad assecondare un ipotetico gioco di corpo (ma magari è solo per via del rollio del treno). Poi d'improvviso gli parte una risata sinistra e a tutto volume. Deve venirgli per via di qualche colpo ben assestato.  
Lo fa più volte e ogni volta noi facciamo finta che la cosa non ci turbi.   

**terresti volatili** - wk24 2019  
In coda a Punta Raisi c'è un signore sui settanta-ottanta, tipo principe del foro, che straparla. E' da quando siamo in coda al *gate* che non smette. Si è infilato a metà della coda dove ha trovato una signora sua conoscente, tipo dei tempi del liceo, che accompagna la nipote, una ragazzona sui diciotto calma e ben educata, genere atleta di sport acquatici.  
Il principe del foro tracima: tra l'altro dice che però a lui i gay gli stanno simpatici, che tanto anche se cade l'aero a lui non interessa, che il sesso sarà anche bello ma chi se lo ricorda e poi lui ormai è impotente... e via così: sempre nuove, sconclusionate e ad alta voce. La signora lo lascia fare. La nipotona sorride dolce e benevola.  
A bordo il principe del foro finisce dalle mie parti e continua peggio di prima ma incredibilmente diventa pure il beniamino degli assistenti di volo.  
Accanto a me si siede un palermitano sui trentacinque, ben vestito, ottima famiglia. Anche lui vuole parlare, genere "mala tempora!..": dice che le hostess non più quelle di una volta, colpa delle compagnie *low cost* che hanno abbassato i livelli di qualità. Poi parla di cravatte. 
Quando però al rullaggio il pilota dà una bella botta e improvvisamente ci lancia in decollo (davanti a noi solo il mare, accanto l'aspra montagna) il principe prende ad elencare un rosario di articoli di diritto canonico mentre il *dandy* delle cravatte sbianca e con debole gesto mi indica di puntargli addosso tutte le bocchette d'aria.  
Lo faccio prontamente, ostentando efficienza e controllo ma appena posso mi rituffo a compulsare nella rivista della compagnia le descrizioni degli inutili prodotti in offerta *duty free*  (che poi sarebbe la mia tecnica per tenere a bada il mio di panico da decollo).   

**ricci** - wk19 2019  
Metro B, a Termini insieme a me salgono una signora sui trentacinque (riccissima, tondetta, scura di pelle, diciamo tipo delle Antille), la suocera italiana (una comare di paese ma buona, diciamo tipo di Ceprano) e la figlia (una bambina sui tre-quattro, riccetta, molto diligente e carina). Se ne stanno tranquille.  
Poco dopo un ragazzo sui venticinque (riccio anche lui, anche lui scuro di pelle) guardando la ragazzina si risveglia come dal suo torpore mattutino e chiede alla mamma di dove sono. Lei dice di essere brasiliana, del *norte* (tipo Fortaleze). Ah ecco vedi: lui sarebbe originario delle delle Isole Vergini o di Capo Verde non ricordo (per me per come parla e più di San Basilio - Ponte Mammolo).  
Dice che anche lui ha una figlia uguale uguale, con gli stessi riccetti e quindi tutto torna: so' degli stessi posti. La madre gli sorride, la suocera invece trattiene un po' la ragazzina anche perchè al ragazzo nel frattempo gli prende un velo di malinconia che non si capisce se è perchè ha lasciato la sua di figlia riccetta piangente all'asilo, o perchè c'ha una sua situazione incasinata con la madre della figlia o più semplicemente perchè quest'anno 'sta Roma con la *Champions* mi sa che non se ne parla proprio.  

**affinità elettive**  - wk26 2018  
In Metro un fattone sulla trentina, a vagone quasi vuoto, mi si mette e dieci centimetri dalla mia faccia solo per chiedermi se ho spicci. Dice che gli servono per prendere gli psicofarmaci. Io di spicci non ne ho e quindi non gliene do ma in effetti non so mai cosa fare in questi casi.   
Intanto una signora sui cinquanta (tipo ex-belloccia) seduta a due metri da noi, già da prima con lo sguardo atterrito, appena quello si muove per andare dalla loro parte di vagone, scatta in piedi con una reazione assurda: si piazza a due-tre metri dal fattone lasciando pure la sua borsa sul sedile.  
Lui, anche se rintronato, ci rimane male e prova a fare lo splendido indicandole la borsa incustodita. "Sì, sì, vabbe'" dice lei "non te preoccupa', mi sono alzata perché mo mi fanno male le gambe, la borsa la prendo dopo, lascia perdere, grazie, ciao". Il fattone esce. Mi accorgo che scattare insieme alla signora ce n'era anche un'altra di signora (meno ex-belloccia) e che le due non si conoscevano ma che ora, nella sventura appena occorsa, legano subito mettendosi poi fittamente a parlare di cose becere loro.   

**signora mia...** - wk26 2018  
In Metro sui tre sedili accanto a me si siedono in piccola processione: una signora su cinquanta-sessanta, la figlia sciroccata sui venticinque e un vecchietto traballante. Saranno madre, figlia e nonno ma tra di loro non si filano molto, se non per infastidirsi. Il vecchietto però per lo più è concentrato su una bottiglia di plastica mezza piena che tiene in mano (mi convinco che sia solo acqua).  
Alla fermata succesiva davanti a noi si siede una signora mezza zingara, sui sessanta. Ci osserva subito intensamente. Quando capisce che non sono omogeneo agli altri tre, si concentra solo su di loro e chiede alla signora che ore sono. Quella non risponde e lei insiste. La signora allora le risponde infastidita di non avere l’orologio. La mezza zingara rimane imperturbata.    
Io intanto cerco lo sguardo della mezza zingara per comunicarle discretamente “18:20”. Quella invece mi guarda con sufficienza come dire “Sì, vabbe’... ma che ce fai o ce sei?!”.   
A Subaugusta il terzetto si alza per uscire. Prima la signora, poi la ragazza, poi il vecchio traballante che per una frenata inciampa e va quasi lungo. La ragazza lo trattiene poco convinta, la signora se ne disinteressa, la mezza zingara si alza con una certa platealità per salvarlo (ma in effetti quello se la cava da solo e non serve).  
Uscito il terzetto è la mezza zingara a cercare il mio sguardo. In un italiano impossibile, mi attacca un pippone sui valori della famiglia, che lei quando ha chiesto l’ora non voleva mica sapere l’ora, che lo faceva per attaccare bottone, che lei l’orologio ce l’ha (e me lo fa vedere), che la signora stava piangendo (ma che non mi era accorto manco di questo?!) ma che lo stesso il dovere di una figlia è quello di tenere per braccio il padre (questo concetto me ripete mimandolo un paio di volte, sulle prime pensavo facesse il gesto dell'ombrello...), che prima c’è Dio, poi il dottore (vorrà dire "la salute"), poi i figli e che i figli sono come le dita di una mano: cinque uguali ma cinque diversi. Sta divagando ma fa breccia.        
Scende alla fermata successiva con ancora un piglio indignato. Io rimango su un vagone vuoto diretto a capolinea, tipo inutile mignolo.  

**grandi ricerche** - w47 2017  
Mattina, treno dell'andata. Una signora sudamericana (diciamo peruviana) è sconsolatissisma per via che non trova il suo cellulare. Chiamiamo il suo numero col mio telefono ma niente. Forse è rimasto al lavoro, forse *Christia* sa dov'è. Chiamiamo al lavoro, dicono di aspettare, intanto lei ragiona ad alta voce: "Sì *Christia* c'è, oggi è di turno, ma non è che lo ha trovato Marta? Ah no, oggi Marta doveva de uscire prima..." Trovano *Christia*, mo va a vedere nello spogliatoio (deve essere un ospedale: anche se non lo sento parlare, *Christia* traspira quella flemma lì). Quando scendo alla mia fermata dico alla signora "mi faccia sapere" (la solita curiosità inutile). Lei invece mi prende sul serio e nel primo pomeriggio manda un messaggio: dice che tutto ok, il telefono lo aveva già trovato Marta, ringrazia tantissimo.  
Stessa sera, treno del ritorno. Un fregnone sui venticinque anni, secco-secco, coi capelli scarmigliati, una specie di Che Guevara rintronato, chiede a tutti se hanno trovato un telefono, il suo telefono, è proprio il suo precisa. Qualcuno a mezza bocca dice "mo due ne trovi..." zittito subito da qualcun altro che gli sussurra "che non lo vedi com'è?". Il Che Guevara rintronato non li sente ma va via comunque tutto ingrugnato.  

**controllo biglietti** - wk45 2017    
A Palermo è come da noi: i mezzi li usano solo stranieri, studenti e pensionati. Poi in proporzione minore ci sono gli psicotici, i male in arnese e i professionisti di classe media tipo me (questi più rari e quindi guardati con una punta di sospetto da tutti gli altri).  

Il primo bus che ho preso a Palermo era un 619. Stavo in periferia sullo stradone davanti al velodromo abbandonato e non avevo trovato dove fare il biglietto. Appena salito ho chiesto ad un ragazzo se ne aveva uno da vendere. Quello mi ha guardato prima con espressione stranita: che non sapevo che i biglietti li vende l'autista?! (no, non lo sapevo ed in effetti è una cosa molto comoda) poi è passato a quella di legittimo sospetto: chi minchia sei che vuoi un biglietto da me?  Giorni dopo ho capito che a Palermo pochi pagano la corsa (e probabilmente sarà così anche a Roma ma non controllano).  
Questa cosa è diffusa e socialmente trasversale: lo fanno donne, uomini, vecchi, giovani, italiani, stranieri, furbi e rintronati. Tutti. Nessuno paga. E non è che i controllori non passino, passano e quando succede fanno anche un strage (circa un passeggero su quattro). Ho l'impressione però che ci sia come una sfida permanente. Molti vedi che si ingegnano: si mettono di vedetta sulle porte pronti alla fuga, si assiepano le obliteratrici per timbrare in extremis e avranno altre strategie di cui non mi sono accorto.  Stando sempre sul chi va là capita di sbagliarsi. Ho visto un 614, partito pieno da la Favorita, che si è svuotato di colpo alla fermata dopo solo perché era salito un tipo con giacchetta *blu AMAT* a parlare con l'autista.  
I controllori quando salgono sono tutta un'altra cosa: spuntano dal nulla, anche in cinque sui bus da tre porte, bloccano i polsi di quelli alle obliteratrici, stoppano chi prova a saltare via, multano a testa bassa tenendo contemporaneamente sotto controllo i movimenti di tutti gli altri.  
Non paghi la multa? Nessun problema: scendi con un collega e aspetti "*le guardie*".  Di solito funziona.  
I controllori poi amano le paternali ad alta voce e sopra le righe, specie coi ragazzi. Cose del tipo: "questa è l'Italia!..", "ma io mi domando come sia possibile che per non pagare pochi euro..." o anche "eh i soldi per le sigarette ce li avete però ..."   
Il lavoro è pesante e possono avere delle ulteriori cadute di stile: sul 389 per Monreale, ho visto un controllore che per convincere un turista riottoso a pagare la multa, si è messo ad indicargli uno ad uno tutti quelli che aveva già pizzicato: "Perché non deve pagarla anche lei? Lo vede? La signora ha pagato la multa. Il ragazzo ha pagato la multa. Il signore con la cartella ha pagato la multa. La signora col bambino  ha pagato la multa." e così via. Aveva impallinato mezzo autobus (che ora faceva finta di niente, mentre l'altro mezzo per discrezione non sapeva dove guardare).   
In compenso dopo le 20:00 a Palermo i mezzi sono gratis. O almeno così mi ha detto una sera un negoziante bagladese da cui volevo comprare un biglietto. Dal tono non era chiaro se fosse gratis perché stabilito dal regolamento AMAT o perché "lo sanno tutti che la sera i controllori stanno a casa loro". Fatto sta che gli ho creduto e sono salito senza biglietto sul 102 direzione Notarbartolo. Il bus era pieno di ragazzi e ragazze, anche loro bangladesi. Schiamazzavano un po' nella lingua loro e un po' in siciliano (che dall'accento dovrei dire "lingua loro" anche per questa).  
All'improvviso una voce ci ha gelati: "Controllo biglietti". Poi una risata sguaiata seguita da un altro paio di perentori "Controllo biglietti" meno convincenti però. Non si trattava di controllori: era solo un ragazzo bangladese che scherzava con gli amici. Io sono stato l'unico che c'è cascato (tre volte di seguito).  

---  
[home](/index.md) - [about me](/aboutme.md)   
