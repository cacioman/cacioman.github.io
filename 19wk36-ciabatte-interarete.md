# ciabatte    

#### della serie "dice che" - wk40 2017  
<img src="https://drive.google.com/uc?id=1QvnIgbq5RrACUS8AhoDSQ_g-KAwJ5Kp0" alt="RomaFiumicino - fette" width="400">   
<!--- /interarete027.png  --->  

Dice che oggi a reparto c’è stata una gran confusione per via che ‘stanotte è sparito il ricoverato cinese, quello mezzo fuori di testa. Ma il problema non è stato questo. E’ che le figlie del cinese per non far scappare il padre gli avevano già tolto tutti i vestiti e pure le scarpe. Quello allora è scappato così com’era, praticamente in mutande e maglietta fregandosi il camice del medico di guardia e pure le sue scarpe, quelle di cuoio fatte a mano. Quando si sono accorti che il cinese non stava a reparto e l’hanno cercato, di lui hanno trovato solo le sue ciabattacce cinesi messe precise in medicheria al posto delle scarpe sacre del medico.  
Figurati quello! Rimasto senza scarpe, è andato via incazzatissimo con le Crox ai piedi. Oggi doveva scappare perché aveva pure studio presto e non poteva certo aspettare che trovassero il cinese. Minacciava sfracelli contro tutti. Per fortuna il cinese l’hanno subito trovato. Stava in un sotterraneo del terzo padiglione e ai piedi c’aveva ancora 'ste scarpe sacre.
Ultimo mistero: non s’è capito che fine gli hanno fatto fare alle ciabattacce del cinese. Si sospetta una vendetta del medico. Il cinese però le rivuole comunque indietro, ha rotto tutto il giorno e dice che in Italia è proprio tutta una gran mafia.

---
[home](/interarete.md) 
