# lanciata bomba  

#### della serie "Intera Rete" - w42 2017  
![](/interarete001.png "Metro B, Piramide - corsetta")  

E' qualche tempo che intorno le 8:15 alla stazione Tiburtina, nella moderna galleria commerciale sopra i binari, c'è un omone sui 50-60, genere sovrappeso,  che corre molto compunto ciabattando a tutta birra tra gli accessi dei binari 24 e 5.  
Probabilmente sarà costretto da una coincidenza risicata tra due treni. Ogni volta non è chiaro se ce la fa. Lui, l'omone, è però molto convinto del suo gesto atletico e deve sentirsi come il re del vento.   
Dovrebbe invece sapere che chi lo guarda sfrecciare vede una un'espressione grigia sintomo di poca lucida (i primi segni di scarsa ossigenazione) e nota la preoccupante instabilità generale. Per la verità fino ad ora non è successo nulla, nessuno è stato ancora travolto ma ogni volta si rischia.  
La cosa mi preoccupa perché quell'omone, quella lanciata bomba contro l'ingiustizia che cerca di prendere la maledetta coincidenza tra Colleferro e Fiumicino, sono io!  

---  
[home](/interarete.md) 