# Thema  

[![](https://live.staticflickr.com/65535/51792857256_d1cc206803_c.jpg "empoli - dubbi")](https://flic.kr/s/aHBqjzwAJ2)   

I Controcanto mentre portano in giro i vecchi spettacoli e lavorano alla drammaturgia di quello nuovo, sono già lì che pensano al tema del prossimo anno.  
Non so da dove escano fuori questi temi. Deve essere tipo una di quelle illuminazioni che vengo la mattina tra veglia e sonno o che arrivano improvvise mentre leggi qualcosa che non c’entra nulla (anche solo un biglietto dei Baci Perugina).   
Tra l’altro me lo hanno anche detto qual era il tema del prossimo anno ma poi me lo sono scordato. E’ che non ho avuto l’impressione che fosse molto definito: una cosa così larga e capiente che non intravedi niente di specifico e ti rimane solo da dire: “ah, interessante sai... ”.  E’ come se dicessero “il tema è il mare”. Già solo a raccontarlo da un punto di vista strettamente esperienziale ti trovi di fronte ad una galassia di possibili verità, tutte auotrevoli, tutte diversissime, difficilmente unificabili: la bambina sul bagnasciuga con paletta e secchiello, il sub a caccia di cernie, il tellinaro di Terracina e pure il Capitano Schettino col suo saluto.  
Si va avanti quindi a cerchi concentrici, sfogliando uno strato alla volta, stringendo sempre più il tuo ambito. Qui bisogna saper tenere la barra dritta, dritta verso il fondo della questione. Forse a ben guardare il tema del prossimo anno era proprio il mare.  
 
---   
[metodo controcanto](https://cacioman.github.io/controcanto000.html) - [about me](https://about.me/cacioman) 


