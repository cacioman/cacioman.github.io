# storie quasi vere  
### della serie "metodo controcanto"

![](https://live.staticflickr.com/65535/51792976418_3c48904728_c.jpg "Empoli - Teatro Giallo Marino")

Un’amica mia voleva sposarsi in chiesa senza però dover fare il corso prematrimoniale e così, chiedendo in giro, ha trovato a Roma una suora che vendeva certificati di frequenza. Certificati veri. Prezzo accettabile.  
La suora le ha dato appuntamento a un bar di via della Conciliazione (esatto: praticamente al Vaticano). Quando la mia amica è arrivata, la suora (bassa e larga, età indefinibile, sud americana) se ne stava già acquartierata ad un tavolino esterno. Insieme a lei c’era una ragazzona mezza rintronata che le faceva da aiutante.  
La rintronatona però si muoveva bene: era lei a tirare fuori il certificato di frequenza da una cassettina che teneva sulle gambe, sotto il livello del tavolino, aprendola con un rumore secco (che evidentemente le piaceva): CLOCK. Passato il certificato, la suora a indicava a gesti spicci di ritornare la busta coi soldi concordati, busta che prontamente veniva archiviata nella cassettina con un altro bel CLOCK. Due CLOCK, cento euro. Anche la ragazzona era molto contenta.  
A quel punto la suora si compiaceva di dire che non controlla mai la busta coi soldi ("sono onesta e mi fido degli altri") e che preferiva dedicarsi ai dettagli sul corso prematrimoniale fornedno: nome, cognome e foto del prete che lo ha tenuto (ed era stato anche missionario), indirizzo e descrizione della parrocchia (zona Pineta Sacchetti) e una piantina sommaria degli uffici parrocchiali (con qualche dritta per raggiungere la aule se si entrava dalla strada). Per ultimo un paio di domande di verifica per vedere se uno ha capito, poi auguri e figli maschi. Quella mattina  aveva altri appuntamenti e non poteva attardarsi.  
Se passo da via della Conciliazione cerco sempre questa suora, per me Suor Dolores, con la sua rintronatona: non le ho mai più viste viste.  

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
