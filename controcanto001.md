# storie quasi vere  

![](https://live.staticflickr.com/65535/51792976418_3c48904728_c.jpg "Empoli - Teatro Giallo Marino")  

Un’amica mia voleva sposarsi in chiesa senza però dover fare il corso prematrimoniale e così, chiedendo in giro, aveva trovato a Roma una suora che vendeva i certificati di frequenza. Certificati veri. Prezzo accettabile.  
La suora le dà appuntamento ad un bar di via della Conciliazione (esatto: praticamente al Vaticano). Quando la mia amica arriva, la suora (bassa e larga, età indefinibile, sud americana) se ne stava già acquartierata ad un tavolino esterno. Insieme a lei c’era una ragazzona mezza rintronata che le faceva da aiutante.  
La rintronatona però faceva il suo: era lei a tirare fuori il certificato di frequenza da una cassettina che teneva sulle gambe, sotto il tavolino, aprendola con un rumore secco (che evidentemente le piaceva fare): CLOCK. Passato il certificato, la suora indicava a gesti spicci di ritornare la busta coi soldi concordati, busta che prontamente veniva sigillata nella cassettina con un altro bel CLOCK. Due CLOCK, cento euro. La ragazzona era molto contenta.  
A quel punto la suora si compiaceva di dire che non controlla mai la busta coi soldi ("sono onesta e mi fido degli altri") e che preferiva dedicarsi ai dettagli sul corso prematrimoniale che erano: nome, cognome e foto del prete che lo aveva tenuto (un ex missionario), indirizzo e descrizione della parrocchia (zona Pineta Sacchetti) e una piantina sommaria di uffici e aule parrocchiali (e come raggiungerli se si entrava dalla strada). Per ultimo faceva un paio di domande di verifica, poi auguri e figli maschi: tra l'altro quella mattina aveva altri appuntamenti e non poteva attardarsi troppo.  
Se passo da via della Conciliazione cerco sempre questa suora con la sua aiutante rintronatona: non le ho mai più viste viste.

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
