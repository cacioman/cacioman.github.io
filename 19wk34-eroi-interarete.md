# eroi  

#### della serie “intera rete” - wk37 2018  
![](https://drive.google.com/uc?id=1H_bPJ61THiUcqWQLAjv8rzeFi3khHzh2 "Metro B - appesi")   
<!--- /interarete083.png  --->   

Salgo sul 670. Dentro un po' di nervosismo. Seduto a ridosso dell'autista c'è uno che recita ad alta voce una sua cantilena: "DEO! - Mle mle mle! - Grazia! TUAAA! - Mle mle mle! - DEO! - Mle mle mle! - Grazia! PIENAA! - Mle mle mle - Mle mle mle - SANTISSIMAAA !”
L’autista però è impassibile e anche io fingo di essere un uomo di mondo.  
Alla fermata successiva davanti alla palina, praticamente in mezzo alla strada, c'è un tipo sui sessanta, berretto verde militare, che ci aspetta a gambe larghe. Quando arriviamo fa l'espressione truce e non si sposta di un millimetro. Fa scudo. Ci fermiamo prima. Appena aprono le porte, Berretto verde va dritto a testa bassa dall’autista: "Te pare questa l’ora d’arrivare!? Eh? E’ questa l’ora?"  
L’autista fa “sh sh” col dito manco fossimo in biblioteca e gli indica il cartello “Non parlare al conducente”.  
"Ah, non posso parla'?! Ah, non posso parla'?!" e tira fuori l’abbonamento "Ecco chi mi fa parla'..." e mostra la tessera, tipo Verdone, ma questo non fa ridere. Io approvo subito. Gli altri rimangono più impassibili. L’autista chiude le porte.  
"Oh, te pare questa l’ora de arriva' ?!"
L’autista spinge avanti il 670.  
"Oh! Me stai a senti’?!"  
Il matto della cantilena intanto non ha smesso la sua preghiera, ora ondeggia anche col corpo, avanti e dietro da seduto. Berretto verde non lo degna di uno sguardo e rimane fisso sull'autista: "Te pare questa l’ora de arriva'?!"
Scendo alla successiva, il 670 invece imbocca il tragitto della Garbatella, un lungo dedalo. Lo guida un eroe del lavoro.  

---  
[home](/interarete.md) 
