# nessuno  
### della serie "la settimana" - wk03 2020  

![](https://drive.google.com/uc?id=13klAuQEKBvtmsJTlh1Ddsn6Qzx5y6NW_ "Fontecchio - ape cat")  

Ho incominciato a rincontrare questo mio compagno di classe una ventina di anni fa. D'estate, in una Metro A accalcatissima. Erano più o meno altrettanti anni che non lo vedevo. Stava schiacciato sulla parete a poca distanza da me. Quando mi sono accorto di lui (che evidentemente già mi aveva visto) stavo per salutarlo ma mi sono subito bloccato: con una serie di goffi contorcimenti, resi ancora più assurdi da quella calca, era chiaro che lui stava facendo di tutto per nascondersi ed evitarmi. Ho lasciato perdere.  
Successivamente gli incontri sono stati via via più frequenti anzi da qualche anno lo vedo quasi ogni mattina in treno: sta sempre a pochi sedili da dove mi metto di solito io. Le modalità sono rimaste uguali: lui che quando mi vede si contorce improvvisamente (girandosi verso finestrino, piegandosi in avanti per allacciarsi le scarpe, coprendosi il volto con le mani come se fosse abbagliato da una luce fortissima e così via) io che continuo a fare il vago guardando verso l'infinito e oltre. Poi magari esce fuori che per lui sono io quello che lo ha sempre evitato. Scialla.  
E' stata una settimana così: sotto copertura.   

---  
[home](/index.md) - [about me](/aboutme.md)