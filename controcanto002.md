# scrittura orale

[![](https://live.staticflickr.com/65535/51792855421_1d8fde7e15_c.jpg "empoli - a quattro mani")](https://flic.kr/s/aHBqjzwAJ2)  

I Controcanto a scrivere scrivono con carta e penna, senza computer. Scrive uno solo, con una calligrafia microscopica. Gli altri o recitano il dialogo da provare o stanno lì che un po’ prendono appunti e un po’ intervengono.  
I dialoghi li mettono giù su dei quaderni musicali di quelli che mi fanno pensare a flauti di plastica e saggi delle medie. Dice che lo fanno per scaramanzia: quando iniziarono, in cartoleria gli erano rimasti solo i quaderni musicali e da allora quindi hanno *dovuto* continuare ad usare soloquesti (pare infatti che il dio-dei-testi-da-scrivere sia iracondo ed è meglio non provocarlo inutilmente).  
Sbircio il quaderno per leggere i titoli delle scene ma non mi dicono niente, sono del genere *me so capito da solo*: “Jack Russel ottocento euro”, “Lorena recinzione” (che poi scopriranno essere una *scena fuffa* e che *serve solo a dire che c'è la recinzione* e la tolgono) e “Chiara ciambellone”.  
Neanche i dialoghi li scrivono per intero, appuntano solo delle parole chiave che innescano le battute (cose un po’ avulse del tipo “generato non creato”, “U-R-U chi esser tu?”, “di che pianger suoli”). Queste parole messe poi insieme diventano delle sequenze sconnesse a cui però piano piano piano ci si familiarizza. Per me quando sentivo che c'era “sushi, caffè e prostata” voleva dire che ed eravamo quasi alla fine.  

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
