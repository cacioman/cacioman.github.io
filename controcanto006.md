# problem solving 

[![](https://live.staticflickr.com/65535/51793595240_1813da0df3_c.jpg "barberino - stanchezza")](https://flic.kr/s/aHBqjzwAJ2)  

Per il *problem solving* il mio stile di management, che non direi vincente ma abbastanza pareggiante, segue un approccio maieutico. Funziona così: ti arriva uno del team che ha un problema (tecnico, di pianificazione, di preparazione, umano, sentimentale, economico, di salute ecc. quello che vuoi) e ti fa un pippacchione. Qui bisogna saper resistere alla tentazione di scappare e invece magari fare anche qualche domanda interessata come se proprio volessi avere ulteriori dettagli. Il fatto è che tu raramente ne sai qualcosa: l’esperto è l’altro quello che ora è davanti a te e discetta di geometria non euclidea (mentre tu a mala pena ti ricordi la differenza tra i triangoli isoscele ed equilatero e che l’angolo retto bolle a novanta gradi). A un dato momento chiedi: “quali pensi siano le possibili soluzioni?”. Quello di soluzioni te ne elenca sempre uno scatafascio, prima che arrivi alla quarta lo fermi “sì, sì ma tu quale metteresti in campo?”. Lui propende sempre per una, diciamo la soluzione B, e tu convintamente gliela confermi: “anche a me la soluzione B sembra la migliore” . Lui se ne va via tutto contento a fare la sua soluzione B (che di solito funziona anche molto bene) mentre tu cerchi di sedare la tua personale *impostor syndrome* tirata su con anni e anni di duro e costante impegno. 


---   
[metodo controcanto](https://cacioman.github.io/controcanto000.html) - [about me](https://about.me/cacioman)  
