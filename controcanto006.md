# problem solving 

[![](https://live.staticflickr.com/65535/51793595240_1813da0df3_c.jpg "barberino - stanchezza")](https://flic.kr/s/aHBqjzwAJ2)  

Per il *problem solving* il mio *management style*, più o meno vincente, segue un approccio maieutico. Funziona così: ti arriva uno del *project team* che ha un problema (soldi, amore, salute, quello che vuoi) e ti fa dettagliato *report* (un pippacchione). Qui bisogna saper resistere alla tentazione di scappare e magari invece fargli qualche domanda come se fossi sinceramente interessato. Il fatto è che tu raramente ne capisci qualcosa: l’esperto sarebbe lui, quello che ti sta davanti e ora discetta di cose a te incomprensibili (tipo che parla di geometria non-euclidea mentre tu ancora ti confondi tra isoscele ed equilatero o pensi che l’angolo retto bolle a novanta gradi). A un dato momento chiedi: “quali pensi siano le possibili soluzioni?”. Quello di soluzioni capace che te ne elenca uno scatafascio, fermalo alla quarta “sì, sì ma tu quale metteresti in campo?”. Lui propende sempre per una, diciamo la soluzione B, e tu convintamente gliela confermi: “anche a me la soluzione B sembra la migliore”. Lui se ne va via tutto contento a fare la sua soluzione B (che di solito funziona anche molto bene) mentre tu cerchi di tenere a bada la tua personale *impostor syndrome* (tirata su con anni e anni di duro e costante impegno). 

---   
[metodo controcanto](https://cacioman.github.io/controcanto000.html) - [about me](https://about.me/cacioman)  
