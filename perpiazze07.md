# tant* 
### della serie "in piazza" - giu 25

![](https://i.postimg.cc/CxpFv7sJ/temp-Image-N7u50r.avif"Roma, piazza Vittorio, 7 giugno 25")  

Roma, "Fermiamo il massacro", 7 giugno 2025

Arrivo a Piazza Vittorio una mezz'ora prima e c'è già parecchia gente, tutti molto contenti di essere in tanti. Il sole picchia, ci si nasconde sotto portici e alberi. Tante bandiere del PD e 5stelle sempre con quell'impressione di separati in casa. Vado dritto all'imbocco del vialone che porta a San Giovanni, l'idea sarebbe di attendere la testa del corteo. Trovo l'accesso quasi bloccato.  
 
A fatica supero una prima strettoia di persone e poi mi fermo. Vedo arrivare Bonacini, molto ridanciano, dopo di lui arriva Fratojanni più trafelato. Mi ci accodo dietro e la gente mi lascia passare come se fossi un fotografo al seguito: la mia ingombrante Nikon D800 fa ancora il suo effetto. Fratojanni è molto salutato, lui ricambia compiaciuto, io gli chiederei "ma poi l'hai venduta la Tesla?". Lascio perdere anche perché siamo arrivati praticamente in zona big, davanti alla testa del corteo.  

Faccio ancora due passi e inciampo malamente in una buca a tradimento. Meno di un minuto dopo, ancora dolorante, mi appare Virginia Raggi, una cosa tipo "Sant'Anna il giusto rimmanna". Lì per lì neanche la riconosco: vedo che ha un viso familiare ma la associo a qualcuna di Frascati, si sà "dove vai vai trovi un frascatano", tipo la figlia ormai cresciuta di qualche amico. Dall'espressione che ha potrebbe dirmi "Quella buca adesso fattela riparare da Gualtieri, va!.." ma in realtà teme solo di essere fotografata, ovviamente non lo faccio.  
 
Il servizio d'ordine intanto è in difficoltà: siamo fermi all'imbocco del vialone, dietro noi la piazza che monta, e anche qui in poche decine di metri non si scherza: c'è prima la testa del corteo con i big, poi la fanteria delle *news* con telecamere montate su lunghe aste, giornalisti microfonati, molto irritabili, dopo ancora una zona franca con fotografi e persone più o meno note, poi ancora uno strato di servizio d'ordine e dopo il popolone di sinistra arrampicato e assiepato sulla strada come quelli che aspettano il giro sulla tappe di montagna.   

Imperversano quelli della banda di "Propaganda Live", sembrano a casa loro, ci sguazzano: selfie con tutti, battute, sorrisi, grandi abbracci. I militanti li amano e hanno ragione a farlo.  
 
Gli omaccioni del servizio ci dicono "Partite, non vedete che state bloccando il corteo" ma in realtà sono i big a rimanere piantati. Pare che sia Conte quello che si fa aspettare, come fanno le spose.   
Nella confusione arrivano dei signori sull'anziano, portano una *Guernica* di Picasso disegnata su una bandierona palestinese. Sono molto applauditi e fotografai. Un compostissimo ragazzone del servizio d'ordine però gli spiega che non possono mettersi in testa al corteo, devono andare dietro. Quelli recalcitrano, ma alla fine il ragazzone riesce a convincerli.  
  
Circola uno strano personaggio, una via di mezzo tra Papagheno e Totò iettatore, mi dicono che è Klaus Davi. Ha l'espressione torva, gonfio in faccia, occhiali a specchio, *kippa* arcobaleno in testa e un completo gessato nero di fattura antica. Sventola una bandiera d'Israele e una arcobaleno con la stella di David. Parte qualche vaffa, un paio di signori in vena di bollenti spiriti vorrebbero convincerlo a spintoni, finisce che quasi s'appiccicano ma col servizio d'ordine mentre Klaus Davi fa la ruota e finalmente ottiene i suoi 15 secondi di notorietà ( [qui un video](https://www.rainews.it/video/2025/06/klaus-davi-al-corteo-col-vessillo-israeliano-i-manifestanti-si-prenda-una-bandiera-palestinese-f3bc0442-2860-4d69-975b-65638fc5cd95.html), ci sono pure i miei secondi di notorietà a -5 dalla fine).   
"Oh ma che m'hai fatto 'na foto?!" mi chiede uno del servizio d'ordine che fotografo insieme al tizio minaccioso che si imbruttiva con lui. Dico "sì, ma io fotografo tutti". Non so che razionale ci sia in questa mia risposta ma al tizio va benone e mi sorride. Me la segno.  
  
Improvvisamente si parte. Io non so come ma riesco a infilarmi nella *no fly zone* di tre metri che si forma tra lo striscione dei big e la parata di quelli del servizio d'ordine. Credo che un po' per l'altezza ma sopratutto per la stazza devo avermi confuso per uno di loro. Dopo due minuti però mi cacciano ("questo deve uscire"). In quei due minuti faccio frettolosamente le mie foto con la Schlein, Fratoianni, Bonelli e Conte. Giuseppi le rovina tutte: ha sempre quell'espressione insulsa da belloccio di paese. Ma questo è quello che passa il convento.  

Decido di non arrivare a San Giovanni: fa troppo caldo per stare in quella calca. Rimango sul vialone e aspetto che il corteo mi sfili davanti. Dura parecchio: sono tant* e fanno una bella impressione.  

[Qui](https://www.flickr.com/gp/cacioman/CSDj400L60) le foto che ho fatto.  

---  
[about me](https://about.me/cacioman) 
