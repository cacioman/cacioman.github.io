# Europa  
### della serie "in piazza" - mar 25  
 
![](https://i.postimg.cc/cL32jdSw/Immagine-2025-03-16-093051.jpg "Roma, pizza del Popolo - mar 25")    

Ieri, alla [manifestazione per l'Europa](https://www.rainews.it/video/2025/03/serra-in-un-mondo-in-frantumi-una-piazza-che-unisce-persone-e-idee-e-uno-scandalo-3ab8501e-b2ea-4833-a7a4-0f1a0c129a1d.html), arriviamo in ritardo: piazza del Popolo è stracolma e neanche così tanto *boomer* come temevamo. Qui finiscono le buone notizie: Michele Serra ha già parlato da una mezz'ora e a seguire lo ha fatto anche un selezionata pattuglia di politici impegnata a illustrare tuuutti i loro distinguo. Manca il fenomeno *Giuseppi* Conte (impegnatissimo nel gioco "mi si nota di più se non vengo o se ..." ).  A piazza Barberini intanto minoranze di minoranze di duri e puri bruciano bandiere dell'Europa (che poi sarebbero dei cartelloni a forma di bandiera perchè le bandiere vere, sempre per questioni di sicurezza imposte dall'Europa, le vendono sì dal cinese a cinque euro ma solo ignifughe e quindi inutilizzabili).  

Sul palco di piazza del Popolo c'è Claudio Bisio che fa il bravo presentatore e noi ci becchiamo, un po' dal vivo un po' registrati in video, un'infilata di personaggi televisivi di area tra exRai3, La7 e la Nove. C'è un retrogusto Zelig: giornalisti e scrittori fanno i tromboni, cantanti e attori la buttano sui grandi valori universali, c'è chi riesce meglio e chi peggio. Nell'orine: Corrado Augias (che gravemente evoca lo spirito di Ventotene, un po' sornione un po' narcotizzante), Roberto Vecchioni (bello carico, deve aver preso da poco la pasticchetta bona perchè sproloquia a braccio sull'antica Grecia e sull'orgoglio di essere indoeuropei, sic!), Francesca Vecchioni (forse è l'unica sotto i cinquanta ma perdo cosa dice perchè mi parte il gioco delle somiglianze col padre), Antonio Scurati (che poi mi è sembrato il meglio del mazzo: fa un discorso finalmente più politico ma si capisce che devono avergli detto: "Anto'  nun ce mette nei casini co' sta cosa dello spirito guerriero!.."), Paolo Virzi (che a Ventotene ha girato ben due film, e ne mandano emblematica clip video, attacca un pippone sconclusionato tipo "io ai miei tempi, giocavamo con la palla di stracci, non avevamo il telefonino" ), Luca Berizzi, Luciana Litizzetto e Jovanotti si limitano a fare la loro parte e così ne escono più che decorosamente, Fabrizio Bentivoglio (devono averlo consigliato male, legge molto impostato e svociato una cosa tipo di Pericle che dice che Atene è mejo de Sparta e certe cose infami non loro nel le farebbero mai perchè so' democratici, mah... vaglielo a dire ai [poveri Meli](https://www.treccani.it/magazine/chiasmo/lettere_e_arti/Dialogo/SSC_Mandolfo_Tucidide_Meli_Ateniesi.html)), Stefano Massini (si lancia in un temino sull'etimologia della parola Europa, gli stacco d'istinto l'audio), Gianfranco Carofiglio (sempre della serie "sono un figo pazzesco e guarda come non me la meno" legge qualche cosa che avrà preso da ChatGPT o dai Baci Perugina o entrambi, in ogni caso lo fa con classe e una certa convinzione), Corrado Formigli (esordisce dichiarandosi orgoglioso di essere giornalista, ESCGCNS sarebbe da dirgli o anche "e allora io so' orgoglioso di lavorare al catasto", in ogni caso non mi pare poi vada molto oltre).  
Molti parlano di "generazione Erasmus" e a forza di evocarla ne compare una rappresentante in carne e ossa sul palco. Un po' spaesata, risponde a monosillabi a delle domande preparate e così l'argomento "questi giovani meravigliosi" è definitivamente archiviato.    
All'inizio di tutto questo, tanto per dare ulteriore slancio a questo bel *parterre* di over60, fanno cantare Mauro Pagani con una versione smosciatissima di "Creuza de Ma", è un miracolo che ancora ci riesca. Metà della piazza si è domandava "e chi è questo?", l'altra metà "ma che è ancora vivo?" . Un po' come lo spirito di Ventotene.  

Noi dobbiamo andarcene e ci perdiamo quindi la Segre insieme a molti altri virgulti del mondo della cultura e della politica. E' che hanno chiuso le fermate Metro di Spagna e Flaminio e quindi per arrivare in tempo a Termini biosgna muoversi facendosela a piedi fino a Lepanto, a proposito di grandi battaglie contro l'oriente sanguinario che incombe alle porte.    

[qui](https://www.flickr.com/gp/cacioman/0KNt826gxz) le foto che ho fatto  

---  
[about me](https://about.me/cacioman)  
