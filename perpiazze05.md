# Europa  
### della serie "in piazza" - mar 25  
 
![](https://i.postimg.cc/cL32jdSw/Immagine-2025-03-16-093051.jpg "Roma, pizza del Popolo - mar 25")    

Ieri, alla [manifestazione per l'Europa](https://www.rainews.it/video/2025/03/serra-in-un-mondo-in-frantumi-una-piazza-che-unisce-persone-e-idee-e-uno-scandalo-3ab8501e-b2ea-4833-a7a4-0f1a0c129a1d.html), arriviamo in ritardo. Troviamo piazza del Popolo stracolma e neanche così tanto *boomer* come temevamo. Michele Serra però ha già parlato una mezz'ora prima. In compenso sono sfilati i vari segretari delle varie formazioni con tuuutti i loro distinguo e posizionamenti. *Giuseppi* Conte s'è tenuto fuori impegnatissimo nel gioco "mi si nota di più se non vengo o se ...", dovrebbe essere la seconda gamba...  In parallelo a piazza Barberini si sono incontrati i duri e puri, hanno bruciato qualche bandiera dell'Europa (in realtà delle sue stampe su carta, sempre per questioni di sicurezza imposte dall'Europa, le vendono sì dal cinese adieci euro ma solo ignifughe e quindi inutilizzabili).  

Sul palco Claudio Bisio fa il bravo presentatore e apre ad un'infilata di personaggi televisivi di area exRai3 e La7, chi dal vivo e chi registrato in video. Nell'orine sono: Corrado Augias (che gravemente evoca lo spirito di Ventotene, un po' sornione un po' narcotizzante), Roberto Vecchioni (bello carico, deve aver preso da poco la pasticchetta bona perchè sproloquia a braccio sull'antica Grecia e sull'orgoglio di essere indoeuropei, sic!), Francesca Vecchioni (forse è l'unica sotto i cinquanta ma perdo cosa dice perchè mi parte il gioco delle somiglianze col padre), Antonio Scurati (che poi mi è sembrato il meglio del mazzo: fa un discorso finalmente più politico ma si capisce che devono avergli detto: "Anto'  nun ce mette nei casini co' sta cosa dello spirito guerriero!.."), Paolo Virzi (che a Ventotene ha girato ben due film, e ne mandano emblematica clip video, attacca un pippone sconclusionato tipo "io ai miei tempi, giocavamo con la palla di stracci, non avevamo il telefonino" ), Luca Berizzi, Luciana Litizzetto e Jovanotti si limitano a fare la loro parte e così ne escono più che decorosamente, Fabrizio Bentivoglio (devono averlo consigliato male, legge molto impostato e svociato una cosa tipo di Pericle che dice che Atene è mejo de Sparta e certe cose infami non loro nel le farebbero mai perchè so' democratici, mah... vaglielo a dire ai [poveri Meli](https://www.treccani.it/magazine/chiasmo/lettere_e_arti/Dialogo/SSC_Mandolfo_Tucidide_Meli_Ateniesi.html)), Stefano Massini (si lancia in un temino sull'etimologia della parola Europa, gli stacco d'istinto l'audio), Gianfranco Carofiglio (sempre della serie "sono un figo pazzesco e guarda come non me la meno" legge qualche cosa che avrà preso da ChatGPT o dai Baci Perugina o entrambi, in ogni caso lo fa con classe e una certa convinzione), Corrado Formigli (esordisce dichiarandosi orgoglioso di essere giornalista, ESCGCNS sarebbe da dirgli o anche "e allora io so' orgoglioso di lavorare al catasto", in ogni caso non mi pare poi vada molto oltre).  
A forza di evocare la "generazione Erasmus" ne fanno comparire una rappresentante in carne e ossa sul palco. E' una ragazza un po' spaesata che risponde a monosillabi a delle domande preparate, la liquidano in due minuti  e così l'argomento "questi giovani meravigliosi" è definitivamente archiviato.  
Tanto per dare ulteriore slancio a questo squadrone di over60, fanno cantarea Mauro Pagani una versione smosciatissima di "Creuza de Ma", è un miracolo che ancora ci riesca. Metà della piazza si domanda "e chi è questo?", l'altra metà "ma che è ancora vivo?" . Un po' come lo spirito di Ventotene.  

Noi dobbiamo andarcene prima: hanno chiuso le fermate Metro di Spagna e Flaminio, per arrivare in tempo a Termini biosgna muoversi facendosela a piedi fino a Lepanto, a proposito di grandi battaglie contro l'oriente sanguinario che incombe alle porte. Ci perdiamo così la Segre e parecchi altri virgulti della politica e della cultura italiana. Ci rifaremo al prossimo risveglio della sinistra.     

[qui](https://www.flickr.com/gp/cacioman/0KNt826gxz) le foto che ho fatto  

---  
[about me](https://about.me/cacioman)  
