# exit strategy

[![](https://live.staticflickr.com/65535/51792855731_ffe4c39747_c.jpg "empoli - exit")](https://flic.kr/s/aHBqjzwAJ2)  

Tu al povero spettatore (spesso pagante) non è che lo siedi e gli dici: “ci sta questo che prima ammazza il padre (ma non lo conosceva), poi si scopa la madre (non conosceva manco lei), poi quando capisce tutto lui si acceca e pure i figli fanno ‘na brutta fine (ma questa è un’altra storia), che traggediona vero?“  
Premesso che Eschilo, Sofocle e l’altro sono uni-e-trini come Dio Padre e dopo loro, a meno di santi patroni locali, solo onesti impiegati dello spettacolo a prendere i rimbalzi sotto canestro e a lavorare a regola d’arte il che vuole che tu al povero spettatore (si spera pagante) gli devi lasciare il suo spazio, con l’agio di muoversi, di tergiversare, di trovare la sua strada, segnalandogli l’uscita di sicurezza con le lucette ma per sua tranquillità (e scongiurare così il temutissimo effetto valanga “Eschilo, Eschilo che qui si Sofocle ma attenti alle scale che sono Euripide”). E’ tutto un procedere a levare, ad alleggerire, a togliere più che mettere, un far capire ma forse anche no, a nascondere l’esca, ad indicare la via, ad ammiccarla senza ammiccare, lasciare che ci vada lui (il benefattore pagante) magari sbagliando pure ma con le sue gambe (con le sue gambe sul tuo tappeto rosso).  
Da qui l’ossessione dei Controcanto, quasi una paranoia: basta la parolina *didascalico* (detta semplice: “No, rega’, a me però me pare un po’ didascalico!..” ) che d’improvviso cadono tutti nello sconforto e sono pensosi silenzi, contorcimenti, discese ardite e risalite, prese di coscienza, assoluzioni, fughe, ipotesi di soluzione, smonta e rimonta. Diventa come un piccolo rito collettivo di flagellazione e purificazione che solo il pranzo riesce ad interrompere (e spesso addirittura manco quello). 

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
