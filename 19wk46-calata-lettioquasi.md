# Calata   

#### della serie "letti (o quasi)" - wk46 2019  
![](/pic/19wk46calata.png?V=2 "Antigone - coro")  

La [*Calata*](https://www.casadellospettatore.it/2019/09/20/la-calata-a-milano-2019/) milanese parte dinamica: io e mia moglie già nel primo pomeriggio ci vediamo con altri sette/otto *calati* al teatro San Lorenzo alle Colonne (zona Porta Ticinese) per una prova aperta di Antigone (debutterà di li a tre giorni), poi c'è giusto il tempo di una pizzetta e mentre io vado al Teatro Carcano per  "Lo zoo di vetro", mia moglie deve andare in un *teatrino off* dove di spettacoli ne fanno addirittura due. Anche gli altri *calati* all'Antigone si disperderanno in giro per Milano e dovremmo poi rincontrarci tutti a fine serata in zona Duomo (ma è da confermare, in caso ci sarebbe l'animatissimo gruppo WhatsApp per i dettagli, a trovarli).  
Il teatro San Lorenzo alle Colonne è una sala parrocchiale sul lato destro dell'omonima chiesa. Si entra da una porticina dimessa, senza insegna o luci, che sembra più un ingresso degli artisti. Entrando su un corridoio, a sinistra c'è la platea che si sviluppata più in larghezza che in profondità, ne soffre il palcoscenico che così sembra ancora più piccolo di quello che in effetti è.  
Della sala parrocchiale il teatro San Lorenzo conserva anche quell'*appeal* incline ad una parca scomodità: sedili in metallo arancione e impianto termico spavaldamente spento (a fine spettacolo infatti ci alziamo anche mezzo incrocchiati).   
Gli attori sono sui vent'anni e arrivano alla chetichella al rientro da una pausa. Parlando con loro, ci dicono che fanno parte di Kerkis una scuola di "alta formazione" orientata al teatro classico (legata in qualche modo alla Cattolica). Qui al San Lorenzo, tra ottobre e maggio, Kerkis macinerà una quindicina di rappresentazioni. Tra le altre faranno quasi in sequenza: Antigone, Baccanti, Edipo Re e Orestea. Roba da ammazzare un cavallo.  
I ragazzi recitano vestiti come stanno, con tute e felpe, se mettessero le solite tuniche o pepli vari non ce la farebbero: freddo a parte, le prove si rivelano lunghissime e massacranti proprio sul piano fisico. Da subito infatti la regista interrompe lo spettacolo ogni due minuti per saltare su e giù dal palco o urlare qualcosa a gran voce da in fondo alla sala. Ho il sospetto che la nostra presenza le dia uno stimolo in più, sta di fatto che passiamo la serata a sentirla blandire, ironizzare, correggere vacali chiuse (a cui evidentemente l'alta formazione tiene molto), spiegare il senso di coreografie (per altro elementari), individuare la migliore posizione in favore di luce, dare nuove indicazioni (a volte contraddittorie tra loro), spiegare alla buona le dinamiche tra i personaggi (che messe così sembrano più quelle di "Un posto al sole", la *soap opera* che seguiamo io e mia moglie). Insomma uno spettacolo nello spettacolo, anche istruttivo, titolo provvisorio: "Interruptions - una regista sull'orlo di una crisi di nervi".

Uscito dal teatro ho solo il tempo di aprire il gruppo WhatsApp, vedere che ci sono più di duecento nuovi messaggi, aggiungercene altri dieci miei e correre al Carcano. 

Il Carcano è a pochi metri dalla fermata Crocetta, linea gialla. E' un bel teatrone (tipo l'Augusteo a Napoli o l'Olimpico di Roma), programmazione senza scossoni ma di tutto rispetto.  
Al botteghino quando allungo la cartolina de *la calata* la signora ha come un sussulto: "ah, sì, certo, la stanno aspettando". Questo è il momento che preferisco delle *calate*: quando ti prendono sul serio e sembra che sei in missione segretissima. Poi purtroppo passa.  
Ad aspettarmi in sala ci sono già altri due *calati*, giovanissimi e molto simpatici, c'è pure il riscaldamento acceso e le poltrone sembrano comodissime. Iniziamo bene!  
Anche lo spettacolo ("Lo zoo di vetro" di Tennessee Williams) è tutta un'altra cosa: costumi e scenografia azzeccati, ottimi attori, regia intelligente. Se fosse stato possibile scegliere, avrei mischiato le due *performance*: far fare il tragedione greco a questi top player del Carcano lasciando invece alla squadra parrocchiale del San Lorenzo le nevrosi americane de "Lo zoo di vetro" (lo frantumassero pure a piacere).  
Il pubblico del Carcano non è tantissimo. Se ne sta raccolto nelle prime dieci file, un po' sotto tono e quando finisce lo spettacolo gli parte un applauso fiacco. Noi *calati* invece applaudiamo tutti entusiasticamente, io forse anche un po' troppo: si vede che due ore di alta formazione siberiana mi hanno insegnato ad apprezzare molto di più le cose della vita.   

---   
[home](/index.md) - [about me](/aboutme.md)  