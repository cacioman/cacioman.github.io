# ora di religione  

#### della serie “in giro”  - wk40 2018
<img src="https://drive.google.com/uc?id=1uq_SC7M-all40R6pxLV23FcK7WKkLw5k" alt="Metro B - back home" width="400">  
<!--- /interarete074.png  --->  

Piazzale dei Partigiani, subito fuori dalla stazione Ostiense, dopo le rampe dismesse del parcheggio abbandonato, dopo gli stalli dei bus, proprio sotto i palazzoni, c'è un'aiuoletta di erbacce con sopra una palma nana mezzo sfiatata. Lì, schiantato sotto il sole agostano, praticamente *tra l'oleandro e il baobab*, un signore musulmano ha steso un cartone e si è messo a fare le abluzioni rituali per raccogliersi in preghiera.   Intanto da dietro, quatto quatto, arriva un tizio che gira intorno non osservato (pensa lui). Vuole fare delle foto col telefonino.  
Prova prima da sinistra. Poi prova da destra. Alla fine si decide e va goffamente dritto per dritto a chiedere il permesso al musulmano.  
Il musulmano, ancora in raccoglimento, manco lo sente. Il tipo allora insiste un paio di volte e finalmente il musulmano si scuote. Lo ascolta. Prima non capisce, poi quando capisce ci rimane male, gli cadono le braccia.   
Dice di no, non vuole foto, come delle foto?! non vuole foto, vuole *risbetto*. Lo ripete scoraggiato: *risbetto*.  
Il tizio con il telefonino balbetta qualcosa, qualche gesto di conciliazione e finalmente batte in ritirata che quasi inciampa pure.  
Ecco, per capirsi, il problema è che quel tizio col telefonino ero io.  

---  
[home](/interarete.md)