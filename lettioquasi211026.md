# ritorno in pista
### della serie "letti (o quasi)" - wk#42 2021   

![](https://live.staticflickr.com/65535/51631062918_3f1a31ab41_c.jpg "Argentina - ringraziamenti")  

Terracina. Ad un tavolino del bar dove facciamo colazione c’è un tizio sugli ottanta, un po’ scalcinato. Fuma molto e guarda il telefonino appoggiato sul portasalviette del tavolo. E’ una mini TV ma col volume al massimo. Vede una partita di calcio che riconosciamo subito: è la finale degli europei di tre mesi fa, gli ultimi cinque-dieci minuti, quelli dei calci di rigore. Il telecronista si svocia sempre più, Jorginho sbaglia il suo tiro, i due neri dopo pure, Gigio Donnarumma *grande protagonista* e poi “campioni! campioni!!!”.   A quel punto la bocca, prima statica, prende finalmente una specie di piega espressiva, un po’ beffarda. Finiti i rigori chiude e se ne va via. 

Roma. La sera stessa andiamo a teatro, per la prima volta al chiuso dopo un anno e mezzo. 
Ci siamo pure un po’ ripuliti. Più che emozionati siamo imbranati. Sbagliamo tempi, macchina e strada. Finisce che troviamo parcheggio in fondo al Lungotevere e così con le scarpe buone e mezzi in ritardo, incespichiamo per tutta via delle Zoccolette. All’ingresso mi controllano il Green Pass insieme a Marino Sinibaldi (che mi pare molto rinseccolito). Vorrei dirgli qualcosa, qualcosa di intelligente, spiritoso, per fortuna non mi viene niente.   

La cosa che siamo andati a vedere dopo cinque minuti si rivela una legnata sui denti. Gli attori però non mollano di un millimetro: passeranno un’ora e quaranta a dirci quanto è bello e profondo questo nostro andare a teatro, e anche il loro fare teatro è bello e profondo, anzi forse più il loro fare che il nostro andare ma tutto comunque bellissimo; e poi dicono dell’ineffabile emozione di quel film di Fellini, e la scena al buio? evocativa, no? che sensibilità la Masina e il suo Federico? e di quanto sono stati importanti gli attori importanti che hanno conosciuto (gli Enzo Moscato, i De Filippo, i Carmelo Bene, i Gassman); e di quanto gli pesa ora tutta ‘sta sensibilità che si portano sulle spalle e tutte le fisime che si sono coltivati con gli anni;  ah che belle queste loro fisime! Intanto in sala altri attori, amici di quelli in scena, per compiacerli ridono senza motivo a battute pensate per essere serie (lasciando interdetti noi e pure gli amici attori in scena).  

In finale un anno e mezzo per entrare in un teatro, più un’ora e quaranta una volta entrati, sempre ad aspettare che lo facessero ‘sto benedetto teatro di cui blaterano. Intanto però le FFP2 danno fastidio; i palchetti sono tenuti stranamente vuoti e noi che stiamo azzeccati in platea c’abbiamo il pensiero “guarda se mi devo prendere il covid per aver visto ‘sta porcata!..” e la paranoia che ti prende pure per la macchina parcheggiata a cazzo di cane sul Lungotevere (che questa volta la multa, se me la danno, me la merito tutta).  

Sarebbe da accendere il telefono (diligentemente spento all’inizio) e sparasi a tutto volume la finale della 4x100 maschile, quella delle Olimpiadi, con Tortu dio problematico che corre come Forrest Gump (se non lo bloccano gli amici esce pure dallo stadio), una finale che conosco a memoria e che avrò visto cinquanta volte e altrettante la vedrei, di uno sport che non pratico e che neanche seguo ma che in definitiva è come l’uva passa: dà più calorie.

---   
[about me](https://about.me/cacioman) 
