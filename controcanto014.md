# riscaldamento, affiatamento e altre trappole   

[![](https://live.staticflickr.com/65535/51791910022_3134f75b86_c.jpg "empoli - teatro giallo marino")](https://flic.kr/s/aHBqjzwAJ2)  

La mattina i Controcanto partono con questa specie di pratica Zen del tutto inaspettata (specie se hai appena fatto colazione con caffè, biscotti in offerta e sigarettina): il riscaldamento.  
Salgono sul palco e in silenzio eseguono con zelo degli esercizi di posturale, figure Yoga e tanto *stretching*. A me per simpatia mi viene immediatamente un principio di cervicale.   
Come sottofondo musicale hanno messo una *playlist* che dovrebbe durare venti minuti, poi si scopre che qualcuno l'ha taroccata per farla durare di più (non tantissimo: un paio di canzoni di Pino Daniele).    
Finita la musica i Controcanto smettono di spalmarsi esotericamente sul paiolato e si fanno due chiacchiere. Ma una chiacchiera innocente prendono a discutere, discutere di tutto: se è il caso investire ancora in BitCoin (quali tecniche e se fa o meno burino), il contributo del PokemonGo a superare il lockdown, perchè opporsi all’ora legale, l’impatto del sushi *all you can eat* nelle periferie disagiate, se sono meglio le ciabatte Ipanema's o le Havaianas (sia come qualità assoluta che come rapporto qualità/prezzo) e via così.  
Gli scambi funzionano bene, con tempi comici serrati e coinvolgono tutti  (solo il cane rimane sulle sue e persevera nella meditazione Zen a dormire sul palco). E’ evidente che i Controcanto potrebbero andare avanti così per ore, in scioltezza. Il problema è più non farsi prendere troppo la mano e metterci dentro un po’ di sostanza. Difatti poi nei giorni successivi mi ritrovo magicamente qualche scambio di questi appena sentiti finire traslato nel nuovo spettacolo (o forse è viceversa: che i Controcanto riusano i dialoghi del nuovo spettacolo anche per discutere tra loro? le due cose in effetti perdono i loro confini e mi si mischiano).  
Meglio comunque farglielo notare: c'è il rischio  che gli parte il solito rituale dell'impostore (stamo a fa le stesse di due spettacoli fa, prima o poi scopriranno che usiamo sempre lo stesso vocabolario di duemila parole e ce la faranno pagare, e c'hanno anche ragione, ecc ecc.).   
Io intanto spero solo che nessuno si prenda la briga di contare il mio di vocabolario: non solo è limitato ma è pure pieno di parolacce (e sempre le stesse poi).

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
