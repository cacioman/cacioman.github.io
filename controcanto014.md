# riscaldamento, affiatamento e altre trappole   

[![](https://live.staticflickr.com/65535/51791910022_3134f75b86_c.jpg "empoli - teatro giallo marino")](https://flic.kr/s/aHBqjzwAJ2)  

La mattina i Controcanto partono con questa specie di pratica Zen del tutto inaspettata (specie se hai appena fatto colazione con caffè, biscotti in offerta e sigarettina): il riscaldamento.  
Salgono sul palco e con sacro zelo eseguono esercizi di posturale, Yoga e tanto *stretching*. Pure troppo: a me per simpatia viene subito un principio di cervicale.   
Come sottofondo musicale suonano una *playlist* che dovrebbe durare venti minuti, poi si scopre che qualcuno l'ha taroccata per farla durare di più (non tantissimo: un paio di canzoni di Pino Daniele).    
Finita la musica i Controcanto smettono di spalmarsi esotericamente sul paiolato e si fanno due chiacchiere. Ma la chiacchiera innocente prende presto la piega della discussione capziosa. Si discute di tutto: se è il caso di investire ancora in BitCoin (quali tecniche e se farlo fa o meno burino), il contributo del *PokemonGo* a superare il lockdown, del perchè opporsi all’ora legale, l’impatto del sushi *all you can eat* nelle periferie disagiate, se sono meglio le ciabatte Ipanema's o quelle Havaianas (sia come qualità assoluta che come rapporto qualità/prezzo), se pulire cucine a induzione sia “più facile” o “più semplice” che farlo con quelle tradizionali e via così su questo tenore. Gli scambi funzionano bene, tempi comici serrati e coinvolgono tutti (solo il *cane-sovranista* rimane sulle sue e persevera nella figura Yoga del cane che dorme).  
E’ evidente che i Controcanto potrebbero andare avanti così per ore, in scioltezza. Il problema è più non farsi prendere troppo la mano e metterci dentro un po’ di sostanza. Difatti poi nei giorni successivi mi ritrovo che qualcuno di quegli scambi appena sentiti finisce pari-pari tra i dialoghi nuovo spettacolo (o forse è viceversa: che i Controcanto riusano i dialoghi dello spettacolo anche per discutere tra loro? le due cose in effetti perdono i loro confini e mi si mischiano).  
Meglio comunque non farglielo notare: c'è il rischio che gli parte il solito rituale dell'impostore (“stamo a fa le stesse di due spettacoli fa”, “prima o poi scopriranno che usiamo sempre lo stesso vocabolario di duemila parole”, “ce la faranno pagare tutta insieme, e c'hanno anche ragione”, ecc ecc).   
Io intanto spero solo che nessuno si prenda la briga di contare il mio di vocabolario: non solo è limitato ma è pure pieno di parolacce (e manco troppo originali).

---   
[metodo controcanto](https://cacioman.github.io/controcanto000.html) - [about me](https://about.me/cacioman) 
