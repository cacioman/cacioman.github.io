# di orgogli mussulmani sepolti nel rum (del babà)   
### della serie "letti (o quasi)" - wk#49 2021   

![](https://live.staticflickr.com/65535/51733959729_9ef0651b07_c.jpg "San Carlo - prima")  

Con l’introduzione dei monopattini elettrici, andare a piedi per Napoli ha fatto un ulteriore salto di qualità. Questo poi è un popolo in perenne movimento che notoriamente gesticola quando parla, specie se al telefono, figurati se smette di farlo solo perché guida un motorino (sia esso in contromano o lanciato a palla in un vicolo affollato, o entrambi). Per avvisare però ti suonano dietro con un cicalino (anche se adesso i cicalini dei cosi elettrici sono poco più di un sibilo), lo fanno un’espressione imperturbabile del tipo  “ti trovi sulla mia traiettoria ideale, ora lo sai: o ti sposti o ti ciacco” . Noi ci siamo sempre spostati in tempo (se me la sono cavata io coi miei riflessi da bradipo, se la possono cavare tutti) e anche questa volta siamo arrivati interi al San Carlo.  
Lo spettacolo che abbiamo visto (*Otello*) è stato un po’ deludente sopratutto per la regia (Martone, eravamo andati lì per quello; l'altra volta era stato un suo strepitoso *Don Giovanni*): è mancata l’idea buona che tenesse in piedi tutto in modo coerente (e allora quando è così meglio volare bassi: evitare fucili e le solite divise militari, truccare Otello col *blackface*, distribuire calzamaglie e spadoni a tutti gli altri), ci sono poi delle cose appiccicate a sproposito (tipo l’arrivo di una barca di migranti: che c'entrano i migranti?!), altre del tutto fuorvianti (Desdemona vestita come le aguzzine di Abu Ghraib che però fa la pia donna coi feriti), altre ancora fatte semplicemente male (scene che traboccano letteramente di cantanti e ballerini). Ma soprattutto c’era un improbabile Otello cicciabomba: molto ciondolone, poco *macho* (che sicuramente sfigurava con una Desdemona invece gran figona in divisa), con evidenti difficoltà a rialzarsi una volta inginocchiato e il cui profilo da sdraiato supino (nella tragica scena finale della morte di Otello) prende la poco eroica ma certamente venerata forma del Vesuvio (o quella del serpente che mangia l’elefante nel disegno del Piccolo Principe).  
Orchestra con un suono perfetto. Finale di serata con pizzetta e riccia. B&B ottimo (per prezzo, posizione e vista golfo) se chiedete mando dettagli. 

---   
[about me](https://about.me/cacioman) 
