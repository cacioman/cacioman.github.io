# unti e untori  

#### della serie “intera rete” - wk24 2018  
![](https://drive.google.com/uc?id=118gI-GOuAsHP6O8TryC37A66Ubwng77F "Metro A - nasi")  
<!--- interarete036.png --->  

Alla fermata del 671 c'è una signora sulla quarantina, scialba, con un vestito estivo dai colori pastello. Con occhiate fugaci, tiene sotto controllo il display sulla palina con gli orari di arrivo. Quando segna un minuto per il 671, tira fuori un guanto nero di cotone e se lo mette alla mano sinistra lasciando la destra svestita a tenerle una sua borsaccia.  
Salgo anche io sul 671. Tutti notano quel suo guanto nero. Lei non se ne avvede (o fa finta di) e rimane in piedi anche se ci sono posti liberi. Per reggersi usa solo quella mano nera facendo delle strane acrobazie per mantenersi nel verso più adatto al suo assetto. Ha i nervi del braccio tesi: il cotone del guanto deve fare poca presa sulla plastica dei tubi di sostegno.  
Sarà una di quelle che hanno paura delle malattie infettive, penso. Oppure è lei quella malata e invece di stare sigillata allo Spallanzani esce liberamente ma con delle protezioni del tutto inadeguate. Ci contagerà tutti, tipo Ebola?  
Per non sbagliare, mi tengo a distanza e non tocco niente.  

---  
[home](/interarete.md) 
  
